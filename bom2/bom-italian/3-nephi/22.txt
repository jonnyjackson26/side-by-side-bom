

Negli ultimi giorni Sion e i suoi pali saranno istituiti e Israele sarà raccolta in misericordia e in dolcezza — Essi trionferanno — Confrontare con Isaia 54. Circa 34 d.C.


E allora avverrà quello che è scritto: Canta, o sterile, tu che non partorivi! Scoppia in canti e grida forte, tu che non provavi doglie di parto! Poiché i figlioli della derelitta sono di più dei figlioli della donna maritata, dice il Signore.
Allarga il luogo della tua tenda, e si dispieghino le tende delle tue dimore; non risparmiare, allunga le tue corde e rafforza i tuoi pali!
Poiché tu ti spanderai a destra e a sinistra; la tua posterità erediterà  Gentili e renderà abitate le città deserte.
Non temere, poiché non patirai la vergogna; né sarai confusa, poiché non sarai svergognata; poiché dimenticherai la vergogna della tua giovinezza, non ricorderai più l’onta della tua giovinezza e non ricorderai più l’onta della tua vedovanza.
Poiché il tuo creatore, il tuo sposo, il Signore degli eserciti è il suo nome; e il tuo Redentore, il Santo d’Israele, sarà chiamato il Dio di tutta la terra.
Poiché il Signore ti ha chiamato come una donna abbandonata e afflitta nello spirito, come la sposa della giovinezza, quando fosti ripudiata, dice il tuo Dio.
Per un breve istante t’ho abbandonata, ma con grande misericordia ti raccoglierò.
In un momento d’ira, t’ho per un istante nascosto la mia faccia, ma con eterna benevolenza avrò misericordia di te, dice il Signore tuo Redentore.
Poiché questo è per me come le acque di Noè; poiché, come ho giurato che le acque di Noè non sarebbero più venute sopra la terra, così ho giurato che non sarò più adirato con te.
Poiché i monti se ne andranno e le colline saranno rimosse, ma la mia benevolenza non se ne andrà da te, né la mia alleanza di pace sarà rimossa, dice il Signore che ha misericordia di te.
O tu afflitta, sbattuta dalla tempesta e sconsolata! Ecco, io incastonerò le tue pietre con bei colori e porrò le tue fondamenta con zaffiri.
Farò d’agata le tue finestre, le tue porte di carbonchi e tutti i tuoi recinti di pietre preziose.
E tutti i tuoi figlioli saranno istruiti dal Signore; e grande sarà la pace dei tuoi figlioli.
Tu sarai resa stabile in rettitudine; sarai lungi dall’oppressione, poiché non temerai, e dal terrore, poiché non ti verrà vicino.
Ecco, si raduneranno certo contro di te, ma senza di me; chiunque si radunerà contro di te, cadrà per il tuo bene.
Ecco, io ho creato il fabbro che arieggia i carboni nel fuoco e che produce uno strumento per il suo lavoro; e ho creato il devastatore per distruggere.
Nessun’arma fabbricata contro di te avrà successo; e ogni lingua che ti insulterà in giudizio, tu la condannerai. Questa è l’eredità dei servi del Signore, e la loro rettitudine proviene da me, dice il Signore.
