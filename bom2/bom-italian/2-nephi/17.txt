

Efraim e Siria muovono guerra a Giuda — Cristo nascerà da una vergine — Confrontare con Isaia 7. Circa 559–545 a.C.


E avvenne ai giorni di Achaz, figlio di Jotham, figlio d’Uzzia, re di Giuda, che Rezin, re di Siria, e Pekah, figlio di Remalia, re d’Israele, salirono verso Gerusalemme per farle guerra, ma non poterono espugnarla.
E venne avvisato il casato di Davide dicendo: La Siria si è alleata con Efraim. E il suo cuore fu scosso e quello del suo popolo, come gli alberi del bosco furono scossi dal vento.
Disse allora il Signore ad Isaia: Esci ora incontro ad Achaz, tu e tuo figlio Shear-Jashub, all’estremità dell’acquedotto della piscina alta, sulla strada del campo del gualchieraio.
E digli: Fa’ attenzione e sta tranquillo; non temere, e non si abbatta il tuo cuore per questi due avanzi di tizzoni fumanti, per l’ira feroce di Rezin e della Siria, e del figlio di Remalia.
Perché la Siria, Efraim e il figlio di Remalia hanno cospirato contro di te, dicendo:
Saliamo contro Giuda e opprimiamolo, e facciamovi una breccia per noi, e mettiamo un re in mezzo ad essa, sì, il figlio di Tabeal.
Così dice il Signore Iddio: Ciò non si reggerà in piedi e neppure avverrà.
Poiché Damasco è il capo della Siria e Rezin il capo di Damasco; e entro sessanta e cinque anni Efraim sarà spezzato, cosicché non sia più un popolo.
E il capo di Efraim è Samaria, e il capo di Samaria è il figlio di Remalia. E se voi non avrete fede, certamente non sussisterete.
Inoltre il Signore parlò nuovamente ad Achaz, dicendo:
Chiedi un segno al Signore tuo Dio; chiedilo nelle profondità, o nei luoghi eccelsi.
Ma Achaz rispose: Non chiederò, e non tenterò il Signore.
Ed egli disse: Udite ora, o casato di Davide; è poca cosa per voi stancare gli uomini, che volete pure stancare il mio Dio?
Il Signore stesso vi darà dunque un segno — ecco, una vergine concepirà, e partorirà un figlio e gli darà nome Emmanuele.
Mangerà burro e miele, per poter sapere rifiutare il male e scegliere il bene.
Poiché prima che il fanciullo sappia rifiutare il male e scegliere il bene, il paese che hai in orrore sarà abbandonato da entrambi i suoi re.
Il Signore farà venire su di te e sul tuo popolo e sulla casa di tuo padre, giorni quali non ve ne sono stati dal giorno in cui Efraim si separò da Giuda, il re d’Assiria.
E avverrà in quel giorno che il Signore fischierà alla mosca che è nella parte estrema dell’Egitto e all’ape che è nel paese di Assiria.
Ed esse verranno e si poseranno tutte nelle valli desolate e nelle fessure delle rocce, e su tutte le spine e su tutti i cespugli.
In quello stesso giorno il Signore raderà con un rasoio preso a nolo, tramite quelli al di là del fiume, e tramite il re d’Assiria, il capo e i peli dei piedi; e ne consumerà anche la barba.
E avverrà in quel giorno che un uomo nutrirà una giovane mucca e due pecore.
E avverrà che per l’abbondanza del latte ch’esse daranno, egli si nutrirà di burro; poiché chiunque sarà rimasto nel paese mangerà burro e miele.
E avverrà in quel giorno che ogni luogo ove erano mille viti per mille pezzi d’argento, sarà per i rovi e le spine.
Gli uomini vi verranno con frecce e con archi, perché tutto il paese non sarà che rovi e spine.
E su tutti i colli che saranno dissodati con la zappa, non vi verrà il timore dei rovi e delle spine; ma serviranno per mandarvi i buoi e per farvi passare il bestiame piccolo.
