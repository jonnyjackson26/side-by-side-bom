

La vigna del Signore (Israele) diventerà desolata e il Suo popolo sarà disperso — Dei guai cadranno su di esso nel suo stato d’apostasia e di dispersione — Il Signore innalzerà un’insegna e radunerà Israele — Confrontare con Isaia 5. Circa 559–545 a.C.


E allora io canterò al mio beneamato un cantico del mio diletto, in merito alla sua vigna. Il mio beneamato ha una vigna sopra un colle molto fertile.
E la recintò, e ne tolse via le pietre, e vi piantò le viti più scelte, e vi costruì in mezzo una torre, e vi fece pure un torchio; e s’aspettava che essa producesse uva, ma essa produsse delle lambrusche.
Ed ora, o abitanti di Gerusalemme e uomini di Giuda, giudicate, ve ne prego, fra me e la mia vigna.
Che cosa si sarebbe potuto fare di più alla mia vigna ch’io non vi abbia fatto? Poiché, mentre mi aspettavo che producesse dell’uva, essa produsse delle lambrusche.
Ed ora, insomma, vi dirò io che cosa farò alla mia vigna — ne toglierò via la siepe, e sarà divorata; ne abbatterò il muro e sarà calpestata;
E la lascerò desolata; non sarà più potata né zappata; ma vi cresceranno i rovi e le spine; comanderò anche alle nuvole perché non vi facciano cader pioggia.
Poiché la vigna del Signore degli eserciti è il casato d’Israele, e gli uomini di Giuda la sua piantagione diletta; ed egli si aspettava giudizio, ed ecco oppressione; rettitudine, ma ecco un grido.
Guai a coloro che aggiungono casa a casa, finché non vi sia più spazio, che siano lasciati soli in mezzo alla terra!
Al mio orecchio disse il Signore degli eserciti, in verità molte case saranno desolate, e grandi e belle città senza abitanti.
Sì, dieci acri di vigna produrranno un solo bato, e un omer di semenza produrrà un’efa.
Guai a coloro che si alzano presto al mattino per andar dietro a bevande forti, che continuano fino a notte, e il vino li infiamma!
E l’arpa, e la cetra, il tamburello e il flauto e il vino sono parte delle loro feste; ma non si curano del lavoro del Signore, né considerano l’opera delle sue mani.
Perciò il mio popolo è andato in prigionia, perché non hanno conoscenza; e i loro notabili muoiono di fame, e la moltitudine è arsa di sete.
Perciò l’inferno si è spalancato e ha aperto la bocca smisuratamente; e la loro gloria, la loro moltitudine e la loro pompa, e colui che si rallegra vi scenderanno.
E l’uomo comune sarà abbassato, il potente sarà umiliato e gli occhi dell’altero saranno umiliati.
Ma il Signore degli eserciti verrà esaltato in giudizio, e Dio che è santo sarà santificato in rettitudine.
Allora gli agnelli pascoleranno alla loro maniera, e gli stranieri divoreranno i luoghi desolati degli opulenti.
Guai a coloro che tirano l’iniquità con corde di vanità, e il peccato come con una fune da carro.
Che dicono: Che faccia presto, che affretti la sua opera, cosicché possiamo vederla; e che il consiglio del Santo d’Israele s’appressi e venga, cosicché possiamo conoscerlo.
Guai a coloro che chiamano il male bene e il bene male, che mettono la luce al posto delle tenebre, e le tenebre al posto della luce, che mettono l’amaro al posto del dolce e il dolce al posto dell’amaro!
Guai a coloro che sono saggi ai propri occhi e accorti ai propri sguardi!
Guai a coloro che son vigorosi a bere vino e gagliardi nel mescolare bevande forti;
Che giustificano i malvagi per ricompensa e che tolgono all’uomo retto la sua rettitudine!
Perciò, come il fuoco divora la stoppia e la fiamma consuma la paglia, le loro radici saranno marciume e i loro fiori si alzeranno come la polvere; perché essi hanno gettato via la legge del Signore degli eserciti, e disprezzato la parola del Santo d’Israele.
L’ira del Signore s’è dunque infiammata contro il suo popolo, ed egli ha steso la sua mano contro di esso, e lo ha castigato; e i colli tremarono e i suoi cadaveri furono straziati in mezzo alle strade. Con tutto ciò, la sua ira non si è distolta, ma la sua mano è ancora tesa.
Ed egli innalzerà un’insegna alle nazioni lontane, e fischierà loro dall’estremità della terra; ed ecco, esse verranno in fretta senza indugio; nessuno fra loro sarà affaticato né inciamperà.
Nessuno sonnecchierà né dormirà; la cintura dei loro lombi non sarà allentata, né saranno spezzati i lacci dei loro calzari.
E le loro frecce saranno acute, e tutti i loro archi tesi e gli zoccoli dei loro cavalli sembreranno di pietra, e le loro ruote come un turbine, il loro ruggito come un leone.
Ruggiranno come leoncelli; sì, ruggiranno e afferreranno la preda, e la porteranno via al sicuro, e nessuno la libererà.
E in quel giorno ruggiranno contro di loro come il ruggito del mare; e se guarderanno il paese, ecco tenebre e dolore, e la luce sarà oscurata nel suo cielo.
