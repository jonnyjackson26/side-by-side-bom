

I Nefiti si raccolgono nel paese di Cumora per le battaglie finali — Mormon nasconde i sacri annali nella collina di Cumora — I Lamaniti sono vittoriosi e la nazione nefita è distrutta — Centinaia di migliaia sono uccisi con la spada. Circa 385 d.C.


Ed ora termino la mia storia riguardo alla distruzione del mio popolo, i Nefiti. E avvenne che marciammo dinanzi ai Lamaniti.
E io, Mormon, scrissi un’epistola al re dei Lamaniti, e gli chiesi che ci accordasse di poter radunare tutto il nostro popolo nel paese di Cumora, presso una collina che era chiamata Cumora, e là avremmo potuto dare loro battaglia.
Ed avvenne che il re dei Lamaniti mi accordò ciò che desideravo.
E avvenne che marciammo verso il paese di Cumora e piantammo le nostre tende tutt’attorno alla collina di Cumora; ed era in un paese di molte acque, fiumi e sorgenti; e qui avevamo speranza di ottenere vantaggio sui Lamaniti.
E quando furono trascorsi trecentottantaquattro anni noi avevamo riunito tutto il resto del nostro popolo nel paese di Cumora.
E avvenne che quando avemmo riunito assieme tutto il nostro popolo nel paese di Cumora, ecco che io, Mormon, cominciai a essere vecchio; e sapendo che era l’ultima lotta del mio popolo, ed essendomi stato comandato dal Signore di non permettere che gli annali che erano stati tramandati dai nostri padri, e che erano sacri, cadessero nelle mani dei Lamaniti (poiché i Lamaniti li avrebbero distrutti), feci dunque questa storia presa dalle tavole di Nefi e nascosi nella collina di Cumora tutti gli annali che mi erano stati affidati dalla mano del Signore, salvo queste poche tavole che ho dato a mio figlio Moroni.
E avvenne che la mia gente, con le loro mogli e i loro figli, ora videro gli eserciti dei Lamaniti marciare verso di loro; e aspettarono di riceverli con il terribile timore della morte che riempie il petto di tutti i malvagi.
E avvenne che essi vennero a combattere contro di noi, ed ogni anima fu riempita di terrore a causa della grandezza del loro numero.
E avvenne che essi piombarono sul mio popolo con la spada, e con l’arco, e con le frecce, e con l’ascia e con ogni sorta di armi da guerra.
Ed avvenne che i miei uomini furono falciati, sì, anche i miei diecimila che erano con me; e io caddi ferito in mezzo a loro; ed essi passarono oltre, cosicché non misero fine alla mia vita.
E quando furono passati ed ebbero falciato tutto il mio popolo, eccetto ventiquattro di noi (fra i quali c’era mio figlio Moroni), ed essendo noi sopravvissuti alla morte del nostro popolo, vedemmo l’indomani, quando i Lamaniti erano ritornati ai loro accampamenti, dalla cima della collina di Cumora, i diecimila del mio popolo che io avevo condotti al combattimento e che giacevano massacrati.
E vedemmo pure i diecimila del mio popolo che erano condotti da mio figlio Moroni.
Ed ecco, i diecimila di Gidgiddona erano caduti, e lui pure in mezzo a loro.
Lama era caduto con i suoi diecimila; e Gilgal era caduto con i suoi diecimila; e Limha era caduto con i suoi diecimila; e Geneum era caduto con i suoi diecimila; e Cumeniha, Moroniha, Antionum, Shiblom, Sem e Giosh erano caduti, ciascuno con i suoi diecimila.
E avvenne che ve n’erano altri dieci che erano caduti per la spada, ciascuno con i suoi diecimila; sì, proprio tutto il mio popolo era caduto, a parte quei ventiquattro che erano con me e anche alcuni che erano scappati nelle regioni meridionali, e alcuni che avevano disertato ai Lamaniti; e la loro carne, le loro ossa e il loro sangue giacevano sulla faccia della terra, essendo stati lasciati dalle mani di coloro che li avevano uccisi a marcire sulla terra e a disfarsi e a tornare alla loro madre terra.
E la mia anima fu lacerata dall’angoscia, a causa dell’uccisione del mio popolo, e gridai:
O voi, belle creature, come avete potuto abbandonare le vie del Signore! O voi, belle creature, come avete potuto respingere quel Gesù che stava a braccia aperte per accogliervi!
Ecco, se non aveste fatto questo, non sareste caduti. Ma ecco, siete caduti, e io piango la vostra perdita.
O voi, bei figli e belle figlie, voi padri e madri, voi mariti e mogli, voi belle creature, come mai siete potuti cadere!
Ma ecco, ve ne siete andati, e il mio dolore non può farvi tornare.
E vien presto il giorno in cui la vostra mortalità dovrà rivestirsi d’immortalità, e questi corpi che ora stanno marcendo nella corruzione dovranno presto divenire corpi incorruttibili; e allora dovrete stare dinanzi al seggio del giudizio di Cristo per essere giudicati secondo le vostre opere; e se accadrà che sarete giusti, allora sarete benedetti con i vostri padri che se ne sono andati prima di voi.
Oh, se vi foste pentiti prima che questa grande distruzione venisse su di voi. Ma ecco, ve ne siete andati, e il Padre, sì, il Padre eterno del cielo conosce il vostro stato; ed egli agisce con voi secondo la sua giustizia e la sua misericordia.
