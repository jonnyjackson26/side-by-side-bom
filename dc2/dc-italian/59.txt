Rivelazione data tramite Joseph Smith, il Profeta, a Sion, Contea di Jackson, Missouri, il 7 agosto 1831. Prima di questa rivelazione, la terra era stata consacrata, come il Signore aveva indicato, ed era stato dedicato il sito per il futuro tempio. Il giorno in cui fu ricevuta questa rivelazione, Polly Knight, moglie di Joseph Knight sr, morì, il primo membro della Chiesa a morire a Sion. I primi membri dichiararono che questa rivelazione “istruiva i santi su come osservare il giorno del riposo e come digiunare e pregare”.
1–4: i santi fedeli in Sion saranno benedetti; 5–8: essi devono amare e servire il Signore e rispettare i Suoi comandamenti; 9–19: se rispettano la santità del giorno del Signore, i santi sono benedetti temporalmente e spiritualmente; 20–24: ai giusti sono promesse la pace in questo mondo e la vita eterna nel mondo a venire.
Ecco, benedetti coloro, dice il Signore, che sono saliti in questo paese con occhio rivolto unicamente alla mia gloria, secondo i miei comandamenti.
Poiché coloro che vivranno erediteranno la terra, e coloro che moriranno si riposeranno da tutte le loro fatiche, e le loro opere li seguiranno; e riceveranno una corona nelle dimore di mio Padre, che io ho preparato per loro.
Sì, benedetti coloro i cui piedi stanno sulla terra di Sion, che hanno obbedito al mio Vangelo; poiché riceveranno per loro ricompensa le cose buone della terra, ed essa darà frutto con il suo vigore.
Ed essi saranno coronati anche di benedizioni dall’alto, sì, e con non pochi comandamenti, e con rivelazioni a tempo debito — tutti quelli che sono fedeli e diligenti dinanzi a me.
Pertanto io do loro un comandamento, dicendo così: Ama il Signore tuo Dio con tutto il tuo cuore, con tutte le tue facoltà, mente e forza; e servilo nel nome di Gesù Cristo.
Ama il tuo prossimo come te stesso. Non rubare, non commettere adulterio, non uccidere, e non fare alcunché di simile.
Ringrazia il Signore tuo Dio in ogni cosa.
Offri un sacrificio al Signore tuo Dio in rettitudine, sì, quello di un cuore spezzato e di uno spirito contrito.
E affinché tu possa più pienamente mantenerti immacolato dal mondo, va alla casa di preghiera e offri i tuoi sacramenti nel mio santo giorno;
Poiché, in verità, questo è il giorno che ti è assegnato per riposarti dai tuoi lavori e per rendere le tue devozioni all’Altissimo;
Nondimeno, che i tuoi voti siano offerti in rettitudine tutti i giorni e in ogni momento;
Ma ricorda che in questo giorno, il giorno del Signore, devi offrire le tue oblazioni e i tuoi sacramenti all’Altissimo, confessando i tuoi peccati ai tuoi fratelli e dinanzi al Signore.
E in questo giorno non fare nient’altro se non preparare il tuo cibo con semplicità di cuore, affinché il tuo digiuno sia perfetto, ossia, in altre parole, affinché la tua gioia sia completa.
In verità questo vuol dire digiuno e preghiera, ossia, in altre parole, gioia e preghiera.
E se farete queste cose con gratitudine, con cuore e volto gioiosi, non con molte risate, poiché ciò è peccato, ma con cuore lieto e volto gioioso —
In verità vi dico che nella misura in cui lo farete, la pienezza della terra sarà vostra: le bestie dei campi e gli uccelli dell’aria, ciò che s’arrampica sugli alberi e che cammina sulla terra;
Sì, e le erbe e le buone cose che vengono dalla terra, sia per cibo o per vesti, per case o per fienili, per frutteti o per orti o per vigne;
Sì, tutte le cose che vengono dalla terra, nella loro stagione, sono fatte per il beneficio e l’uso dell’uomo, sia per piacere all’occhio che per allietare il cuore;
Sì, per cibo e per vesti, per il gusto e l’odorato, per fortificare il corpo e ravvivare l’anima.
E piace a Dio aver dato all’uomo tutte queste cose; poiché furono create per essere usate a questo scopo, con giudizio, non in eccesso, né per costrizione.
E in nulla l’uomo offende Dio, ovvero contro nessuno s’infiamma la sua ira, se non contro coloro che non riconoscono la sua mano in ogni cosa e non obbediscono ai suoi comandamenti.
Ecco, questo è secondo la legge e i profeti; pertanto, non importunatemi più riguardo a questo argomento.
Ma imparate che chi compie opere di rettitudine riceverà la sua ricompensa, sì, pace in questo mondo, e vita eterna nel mondo a venire.
Io, il Signore, l’ho detto, e lo Spirito ne porta testimonianza. Amen.