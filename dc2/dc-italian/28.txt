Rivelazione data tramite Joseph Smith, il Profeta, a Oliver Cowdery, a Fayette, New York, nel settembre del 1830. Hiram Page, membro della Chiesa, aveva una certa pietra e asseriva di ricevere mediante il suo aiuto delle rivelazioni riguardo all’edificazione di Sion e all’ordine della Chiesa. Diversi membri erano stati ingannati da queste asserzioni e perfino Oliver Cowdery ne era stato erroneamente influenzato. Subito prima di una conferenza che era stata convocata il Profeta chiese ardentemente al Signore in merito a tale questione e ne seguì questa rivelazione.
1–7: Joseph Smith detiene le chiavi dei misteri, e soltanto lui riceve rivelazioni per la Chiesa; 8–10: Oliver Cowdery dovrà predicare ai Lamaniti; 11–16: Satana ha ingannato Hiram Page e gli ha dato false rivelazioni.
Ecco, io ti dico, Oliver, che ti sarà dato di essere udito dalla chiesa in tutte quante le cose che insegnerai loro mediante il Consolatore, riguardo alle rivelazioni e ai comandamenti che ho dato.
Ma ecco, in verità, in verità ti dico: Nessuno sarà nominato per ricevere comandamenti e rivelazioni in questa chiesa eccetto il mio servitore Joseph Smith jr, poiché egli li riceve proprio come Mosè.
E tu sarai obbediente alle cose che gli darò, proprio come Aaronne, per proclamare fedelmente i comandamenti e le rivelazioni alla chiesa, con potere e autorità.
E se in qualsiasi momento sarai spinto dal Consolatore a parlare o a insegnare, o in ogni momento per via di comandamento alla chiesa, tu puoi farlo.
Però non scrivere per via di comandamento, ma per saggezza;
E non comandare colui che è alla tua testa, e alla testa della chiesa;
Poiché ho dato a lui le chiavi dei misteri e delle rivelazioni che sono suggellate, fino a che ne nominerò un altro al suo posto.
E ora ecco, io ti dico che tu dovrai andare dai Lamaniti a predicare loro il mio Vangelo; e nella misura in cui accoglieranno i tuoi insegnamenti, tu farai sì che la mia chiesa sia stabilita fra loro; e avrai delle rivelazioni, ma non le scrivere per via di comandamento.
Ed ora ecco, io ti dico che non è rivelato e che nessuno conosce dove sarà costruita la città di Sion, ma ciò sarà dato in seguito. Ecco, io ti dico che sarà sulle frontiere, presso i Lamaniti.
Non lasciare questo luogo fino a dopo la conferenza; e il mio servitore Joseph sarà nominato a presiedere alla conferenza per voce di essa, e tu esporrai ciò che egli ti dirà.
E ancora, prendi tuo fratello Hiram Page fra te e lui soli, e digli che le cose che egli ha scritto da quella pietra non sono da me e che Satana lo inganna;
Poiché ecco, queste cose non sono state affidate a lui, e nulla sarà affidato ad alcuno in questa chiesa in contrasto con le alleanze della chiesa.
Poiché ogni cosa nella chiesa deve essere fatta in ordine e per consenso comune, mediante la preghiera della fede.
E tu contribuisci a sistemare tutte queste cose, secondo le alleanze della chiesa, prima di iniziare il tuo viaggio tra i Lamaniti.
E ti sarà dato, dal momento in cui andrai fino al momento in cui ritornerai, ciò che dovrai fare.
E devi aprire la bocca in ogni momento, proclamando il mio Vangelo con tono gioioso. Amen.