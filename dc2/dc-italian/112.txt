Rivelazione data tramite Joseph Smith, il Profeta, a Thomas B. Marsh, a Kirtland, Ohio, il 23 luglio 1837, riguardo ai Dodici Apostoli dell’Agnello. Questa rivelazione fu ricevuta il giorno in cui gli anziani Heber C. Kimball e Orson Hyde cominciarono a predicare il Vangelo in Inghilterra. A quel tempo, Thomas B. Marsh era il presidente del Quorum dei Dodici Apostoli.
1–10: i Dodici devono far giungere il Vangelo e alzare una voce di avvertimento a tutte le nazioni e a tutti i popoli; 11–15: devono prendere la loro croce, seguire Gesù e pascere le Sue pecore; 16–20: coloro che accolgono la Prima Presidenza accolgono il Signore; 21–29: le tenebre coprono la terra, e soltanto coloro che credono e sono battezzati saranno salvati; 30–34: la Prima Presidenza e i Dodici detengono le chiavi della dispensazione della pienezza dei tempi.
In verità, così dice il Signore a te, mio servitore Thomas: Ho udito le tue preghiere, e le tue elemosine sono salite dinanzi a me come una rimembranza in favore di quei tuoi fratelli che sono stati scelti per portare testimonianza del mio nome e per mandarla fra tutte le nazioni, stirpi, lingue e popoli, e sono stati ordinati per opera dei miei servitori.
In verità ti dico: vi sono state alcune cose nel tuo cuore e in te, delle quali io, il Signore, non ero compiaciuto.
Nondimeno, dato che ti sei abbassato, sarai elevato; perciò tutti i tuoi peccati ti sono perdonati.
Che il tuo cuore si rallegri dinanzi al mio volto; e porta testimonianza del mio nome, non solo ai Gentili ma anche ai Giudei; e diffondi la mia parola fino alle estremità della terra.
Lotta, dunque, di mattino in mattino; e giorno dopo giorno esca la tua voce d’avvertimento; e quando viene la notte, che gli abitanti della terra non dormano a causa del tuo parlare.
Che la tua dimora si sappia in Sion, e non cambiare casa poiché io, il Signore, ho una grande opera da farti fare, nel proclamar il mio nome fra i figlioli degli uomini.
Perciò, cingiti i lombi per l’opera. Che anche i tuoi piedi siano calzati, poiché sei scelto e il tuo sentiero passa tra le montagne e tra molte nazioni.
E mediante la tua parola molti grandi saranno resi umili, e mediante la tua parola molti umili saranno elevati.
La tua voce sia un rimprovero per i trasgressori; e al tuo rimprovero la lingua dei calunniatori cessi la sua perversità.
Sii umile, e il Signore Iddio ti condurrà per mano e darà risposta alle tue preghiere.
Io conosco il tuo cuore e ho udito le tue preghiere riguardo ai tuoi fratelli. Non essere parziale verso di loro, amandoli più di molti altri, tuttavia, che il tuo amore sia per loro come per te stesso; e il tuo amore abbondi verso tutti gli uomini e verso tutti coloro che amano il mio nome.
E prega per i tuoi fratelli, i Dodici. Ammoniscili severamente per amore del mio nome, e siano ammoniti per tutti i loro peccati, e tu sii fedele al mio nome dinanzi a me.
E dopo le loro tentazioni e molte tribolazioni, ecco io, il Signore, avrò compassione di loro, e se non induriscono il cuore e non irrigidiscono il collo contro di me, saranno convertiti, e io li guarirò.
Ora ti dico, e ciò che dico a te lo dico a tutti i Dodici: Alzatevi e cingetevi i lombi, prendete la vostra croce, seguitemi e pascete le mie pecore.
Non esaltatevi; non ribellatevi contro il mio servitore Joseph; poiché in verità vi dico: io sono con lui e la mia mano sarà sopra di lui, e le chiavi che ho dato a lui, e anche a voi, non gli saranno tolte finché non verrò.
In verità ti dico, mio servitore Thomas: tu sei l’uomo che ho scelto per detenere le chiavi del mio regno fra tutte le nazioni, per quanto concerne i Dodici;
Affinché tu sia mio servitore per dischiudere la porta del regno in tutti i luoghi dove il mio servitore Joseph, e il mio servitore Sidney, e il mio servitore Hyrum, non possono venire;
Poiché su di loro ho posto il fardello di tutte le chiese, per una breve stagione.
Pertanto, dovunque ti mandino, vai, e io sarò con te; e in qualsiasi luogo proclamerai il mio nome, una porta utile ti sarà aperta, affinché accolgano la mia parola.
Chiunque accoglie la mia parola accoglie me, e chiunque accoglie me accoglie quelli che ho mandato, la Prima Presidenza, che ho fatto tuoi consiglieri per amore del mio nome.
E ancora ti dico che tutti coloro che manderete in nome mio, per voce dei tuoi fratelli, i Dodici, debitamente raccomandati e autorizzati da voi, avranno il potere di aprire la porta del mio regno a qualsiasi nazione, dovunque li manderete,
Se si umilieranno dinanzi a me, dimoreranno nella mia parola e daranno ascolto alla voce del mio Spirito.
In verità, in verità vi dico: le tenebre ricoprono la terra e fitte tenebre la mente dei popoli, e ogni carne si è corrotta dinanzi alla mia faccia.
Ecco, la vendetta verrà rapidamente sugli abitanti della terra: un giorno d’ira, un giorno di incendio, un giorno di desolazione, di pianti, di gemiti e di lamenti; e come un turbine cadrà su tutta la faccia della terra, dice il Signore.
E sulla mia casa essa comincerà, e dalla mia casa essa si diffonderà, dice il Signore;
Prima tra quelli fra voi, dice il Signore, che hanno professato di conoscere il mio nome e non mi hanno conosciuto, e hanno bestemmiato contro di me in mezzo alla mia casa, dice il Signore.
Perciò, guardate di non angustiarvi per gli affari della mia chiesa in questo luogo, dice il Signore.
Ma purificate il vostro cuore dinanzi a me; e poi andate in tutto il mondo, predicate il mio Vangelo ad ogni creatura che non l’ha ricevuto;
E colui che crederà e sarà battezzato sarà salvato, e colui che non crederà e non sarà battezzato sarà dannato.
Poiché a voi, i Dodici, e a quelli che sono stati nominati assieme a voi per essere vostri consiglieri e vostri dirigenti, la Prima Presidenza, è dato il potere di questo sacerdozio, per gli ultimi giorni e per l’ultima volta, nei quali vi è la dispensazione della pienezza dei tempi,
Potere che voi detenete unitamente a tutti coloro che hanno ricevuto una dispensazione in qualsiasi tempo, fin dal principio della Creazione;
Poiché, in verità vi dico: le chiavi della dispensazione che avete ricevuto sono discese dai padri e infine vi sono state mandate dal cielo.
In verità vi dico: vedete quanto grande è la vostra chiamata. Purificate il vostro cuore e le vostre vesti, per timore che del sangue di questa generazione vi sia chiesto conto.
Siate fedeli finché verrò, poiché verrò presto; e la mia ricompensa sarà con me, per ricompensare ognuno secondo quelle che saranno le sue opere. Io sono l’Alfa e l’Omega. Amen.