Rivelazione data tramite Joseph Smith, il Profeta, a Thomas B. Marsh nel settembre del 1830. Ciò accadde immediatamente dopo una conferenza della Chiesa (vedi l’intestazione della sezione 30). Thomas B. Marsh era stato battezzato quello stesso mese, ed era stato ordinato anziano nella Chiesa prima che fosse data questa rivelazione.
1–6: Thomas B. Marsh è chiamato a predicare il Vangelo e viene rassicurato che la sua famiglia sta bene; 7–13: gli viene consigliato di essere paziente, di pregare sempre e di seguire il Consolatore.
Thomas, figlio mio, tu sei benedetto a motivo della tua fede nella mia opera.
Ecco, tu hai avuto molte afflizioni a causa della tua famiglia; nondimeno io benedirò te e la tua famiglia, sì, i tuoi piccoli; e verrà il giorno in cui crederanno e conosceranno la verità, e saranno uniti con te nella mia chiesa.
Rincuorati e gioisci, poiché è giunta l’ora della tua missione; e la tua lingua sarà sciolta e tu proclamerai buone novelle di grande allegrezza a questa generazione.
Proclamerai le cose che sono state rivelate al mio servitore Joseph Smith jr. Comincia a predicare d’ora in avanti, sì, a mietere nel campo che è già bianco per essere bruciato.
Affonda dunque la falce con tutta la tua anima, e i tuoi peccati ti sono perdonati, e sarai caricato di covoni sulla schiena, poiché il lavoratore è degno del suo salario. Pertanto la tua famiglia vivrà.
Ecco, in verità ti dico: Allontanati da loro solo per un breve tempo e proclama la mia parola, e io preparerò un posto per loro.
Sì, aprirò il cuore delle persone, ed esse ti accoglieranno. E stabilirò una chiesa per mano tua;
E tu li fortificherai e li preparerai per il tempo in cui saranno radunati.
Sii paziente nelle afflizioni, non insultare coloro che insultano. Governa la tua casa con mitezza e sii costante.
Ecco, io ti dico che tu sarai un medico per la chiesa, ma non per il mondo, poiché essi non ti accoglieranno.
Va quindi ovunque io voglia, e ti sarà dato dal Consolatore ciò che dovrai fare e dove dovrai andare.
Prega sempre, per timore di entrare in tentazione e di perdere la tua ricompensa.
Sii fedele fino alla fine, ed ecco, io sono con te. Queste parole non sono d’uomo né di uomini, ma mie, sì, di Gesù Cristo, il tuo Redentore, per volontà del Padre. Amen.