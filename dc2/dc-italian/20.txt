Rivelazione sull’organizzazione e sul governo della Chiesa data tramite Joseph Smith, il Profeta, a Fayette, New York, o nelle sue vicinanze. Parti di questa rivelazione potrebbero essere state date sin dall’estate del 1829. La rivelazione completa, nota all’epoca come Articoli e Alleanze, fu probabilmente trascritta poco dopo il 6 aprile 1830 (il giorno in cui fu organizzata la Chiesa). Il Profeta scrisse: “Ottenemmo da Lui [Gesù Cristo] quanto segue mediante lo spirito di profezia e di rivelazione; il che non solo ci dette molte informazioni, ma ci indicò anche il giorno preciso in cui, secondo la Sua volontà e il Suo comandamento, avremmo dovuto procedere a organizzare ancora una volta la Sua chiesa sulla terra”.
1–16: il Libro di Mormon è una prova della divinità dell’opera degli ultimi giorni; 17–28: vengono affermate le dottrine della Creazione, della Caduta, dell’Espiazione e del battesimo; 29–37: vengono esposte le leggi che governano il pentimento, la giustificazione, la santificazione e il battesimo; 38–67: vengono riassunti i doveri degli anziani, dei sacerdoti, degli insegnanti e dei diaconi; 68–74: vengono rivelati i doveri dei membri, la benedizione dei bambini e le modalità del battesimo; 75–84: vengono date le preghiere sacramentali e le regole che governano l’appartenenza alla Chiesa.
Il sorgere della chiesa di Cristo in questi ultimi giorni, milleottocentotrenta anni dalla venuta del nostro Signore e Salvatore Gesù Cristo nella carne, essendo regolarmente organizzata e stabilita in conformità con le leggi del nostro paese, secondo la volontà e i comandamenti di Dio, nel quarto mese e nel sesto giorno del mese che è chiamato aprile —
Comandamenti che furono dati a Joseph Smith jr, che fu chiamato da Dio e ordinato apostolo di Gesù Cristo per essere il primo anziano di questa chiesa;
E ad Oliver Cowdery, che fu pure chiamato da Dio apostolo di Gesù Cristo, per essere il secondo anziano di questa chiesa, e ordinato sotto la sua mano;
E ciò secondo la grazia del nostro Signore e Salvatore Gesù Cristo, al quale sia tutta la gloria, sia ora e per sempre. Amen.
Dopo che fu realmente manifestato a questo primo anziano che aveva ricevuto la remissione dei suoi peccati, egli si lasciò di nuovo prendere dalle vanità del mondo;
Ma dopo essersi pentito e umiliato sinceramente, mediante la fede, Dio gli mandò un santo angelo per istruirlo, il cui volto era come il lampo e le cui vesti erano pure e bianche oltre ogni altro candore;
E gli diede dei comandamenti che lo ispirarono;
E gli diede potere dall’alto, con i mezzi che erano stati preparati in precedenza, per tradurre il Libro di Mormon;
Che contiene la storia di un popolo decaduto e la pienezza del Vangelo di Gesù Cristo ai Gentili ed anche ai Giudei;
Che fu dato per ispirazione, ed è confermato ad altri mediante il ministero degli angeli ed è da essi proclamato al mondo —
Dando prova al mondo che le Sacre Scritture sono vere e che Dio ispira gli uomini e li chiama alla sua santa opera in quest’epoca e in questa generazione, così come nelle generazioni antiche;
Dimostrando con questo che Egli è lo stesso Dio ieri, oggi e in eterno. Amen.
Avendo dunque così grandi testimonianze, il mondo sarà giudicato da esse, sì, tutti coloro che d’ora innanzi verranno a conoscenza di quest’opera.
E coloro che la accolgono con fede e fanno opere di rettitudine, riceveranno una corona di vita eterna;
Ma per coloro che induriscono il cuore nell’incredulità e la respingono, essa si volgerà a loro propria condanna —
Poiché il Signore Iddio lo ha detto; e noi, anziani della chiesa, abbiamo udito e portiamo testimonianza delle parole della gloriosa Maestà in eccelso, a cui sia la gloria per sempre e in eterno. Amen.
Da queste cose sappiamo che c’è un Dio in cielo, che è infinito ed eterno, d’eternità in eternità lo stesso immutabile Dio, che ha formato il cielo e la terra e tutte le cose che sono in essi;
E che egli creò l’uomo, maschio e femmina, e li creò secondo la sua immagine ed a sua somiglianza;
E diede loro dei comandamenti, che essi amassero e servissero lui, il solo Dio vero e vivente, e che Egli fosse il solo essere che dovevano adorare.
Ma per la trasgressione di queste sante leggi l’uomo divenne sensuale e diabolico, e divenne un uomo decaduto.
Pertanto, l’Onnipotente Iddio dette il suo Figlio Unigenito, come è scritto in quelle scritture che sono state date di lui.
Egli soffrì le tentazioni, ma non vi prestò attenzione.
Fu crocifisso, morì e risuscitò il terzo giorno;
E ascese in cielo, per sedere alla destra del Padre, per regnare con potere onnipotente secondo la volontà del Padre;
Affinché tutti coloro che avessero creduto e fossero stati battezzati nel suo santo nome e avessero perseverato nella fede fino alla fine, fossero salvati —
Non solo coloro che credettero dopo che Egli venne nella carne nel meridiano dei tempi, ma tutti quanti, fin dal principio, sì, tutti coloro che vissero prima che Egli venisse e che credettero nelle parole dei santi profeti, i quali parlavano come erano ispirati dal dono dello Spirito Santo, e che in verità attestarono di lui in ogni cosa, avessero vita eterna.
Come pure quelli che sarebbero venuti dopo, che avrebbero creduto nei doni e nella chiamata di Dio tramite lo Spirito Santo, che porta testimonianza del Padre e del Figlio;
Padre, Figlio e Spirito Santo che sono un solo Dio, infinito ed eterno, senza fine. Amen.
E noi sappiamo che tutti gli uomini devono pentirsi e credere nel nome di Gesù Cristo, e adorare il Padre in nome suo e perseverare nella fede nel suo nome fino alla fine, altrimenti non possono essere salvati nel regno di Dio.
E noi sappiamo che la giustificazione tramite la grazia del nostro Signore e Salvatore Gesù Cristo è giusta e vera;
E sappiamo pure che la santificazione tramite la grazia del nostro Signore e Salvatore Gesù Cristo è giusta e vera per tutti coloro che amano e servono Dio con tutta la loro facoltà, mente e forza.
Ma c’è la possibilità che l’uomo possa decadere dalla grazia e allontanarsi dal Dio vivente;
Perciò che la chiesa faccia attenzione e preghi sempre, per timore di cadere in tentazione;
Sì, e anche coloro che sono santificati facciano attenzione.
E noi sappiamo che queste cose sono vere e conformi alle rivelazioni di Giovanni, senza aggiungere né togliere dalla profezia del suo libro, le sacre scritture, o le rivelazioni di Dio che verranno in seguito mediante il dono e il potere dello Spirito Santo, la voce di Dio, o il ministero degli angeli.
E il Signore Iddio lo ha detto; e onore, potere e gloria siano resi al suo santo nome, sia ora che sempre. Amen.
E ancora, per via di comandamento alla chiesa, riguardo alla modalità del battesimo — Tutti coloro che si umiliano dinanzi a Dio e desiderano essere battezzati, e vengono innanzi con il cuore spezzato e lo spirito contrito, e testimoniano dinanzi alla chiesa che si sono veramente pentiti di tutti i loro peccati, e sono disposti a prendere su di sé il nome di Gesù Cristo e sono determinati a servirlo fino alla fine, e manifestano veramente con le loro opere di aver ricevuto lo Spirito di Cristo per la remissione dei loro peccati, saranno ricevuti nella sua chiesa mediante il battesimo.
Doveri degli anziani, dei sacerdoti, degli insegnanti, dei diaconi e dei membri della chiesa di Cristo — Un apostolo è un anziano e la sua chiamata è battezzare;
E di ordinare altri anziani, sacerdoti, insegnanti e diaconi;
E di amministrare il pane e il vino — gli emblemi della carne e del sangue di Cristo —
E di confermare coloro che sono battezzati nella chiesa, mediante l’imposizione delle mani per il battesimo del fuoco e dello Spirito Santo, secondo le scritture;
E di insegnare, esporre, esortare, battezzare e vegliare sulla chiesa;
E di confermare la chiesa mediante l’imposizione delle mani e il conferimento dello Spirito Santo;
E di assumere la conduzione di tutte le riunioni.
Gli anziani devono dirigere le riunioni come sono guidati dallo Spirito Santo, secondo i comandamenti e le rivelazioni di Dio.
Il dovere del sacerdote è di predicare, insegnare, esporre, esortare e battezzare, e di amministrare il sacramento.
E di visitare la casa di ogni membro e di esortarli a pregare con la voce e in segreto e ad occuparsi di tutti i doveri familiari.
Ed egli può anche ordinare altri sacerdoti, insegnanti e diaconi.
E deve assumere la conduzione delle riunioni quando non vi è nessun anziano presente;
Ma quando c’è un anziano presente, egli deve solo predicare, insegnare, esporre, esortare e battezzare,
E visitare la dimora di ogni membro, esortandoli a pregare con la voce e in segreto e ad occuparsi di tutti i doveri familiari.
In tutti questi doveri il sacerdote deve coadiuvare l’anziano, se le circostanze lo richiedono.
Il dovere dell’insegnante è di vegliare sempre sulla chiesa, di stare con i membri e di fortificarli;
E di assicurarsi che non vi siano iniquità nella chiesa, né durezza reciproca, né menzogne, calunnie, o maldicenze;
E di assicurarsi che la chiesa si riunisca spesso, e che tutti i membri facciano il loro dovere.
Ed egli deve assumere la conduzione delle riunioni in assenza dell’anziano o del sacerdote;
E deve essere sempre coadiuvato dai diaconi, in tutti i suoi doveri nella chiesa, se le circostanze lo richiedono.
Ma né gli insegnanti né i diaconi hanno autorità di battezzare, di amministrare il sacramento o di imporre le mani;
Essi devono tuttavia ammonire, esporre, esortare, insegnare e invitare tutti a venire a Cristo.
Ogni anziano, sacerdote, insegnante o diacono deve essere ordinato secondo i doni e la chiamata datigli da Dio; e deve essere ordinato mediante il potere dello Spirito Santo che è in colui che lo ordina.
I vari anziani che compongono questa chiesa di Cristo devono riunirsi in conferenza una volta ogni tre mesi, o di quando in quando, come decideranno o stabiliranno dette conferenze;
E in tali conferenze si deve sbrigare qualunque affare della chiesa che sia necessario fare al momento.
Gli anziani devono ricevere la loro licenza da altri anziani, mediante il voto della chiesa alla quale essi appartengono, oppure dalle conferenze.
Ogni sacerdote, insegnante o diacono che è ordinato da un sacerdote può ricevere da lui un certificato, al momento dell’ordinazione, il quale certificato, se presentato ad un anziano, gli darà diritto a una licenza che lo autorizzerà a svolgere i doveri della sua chiamata, oppure può ottenerla da una conferenza.
Nessuna persona deve essere ordinata ad un qualsiasi ufficio in questa chiesa, dove c’è una ramo regolarmente organizzato, senza il voto di quella chiesa;
Ma gli anziani presiedenti, i vescovi viaggianti, i sommi consiglieri, i sommi sacerdoti e gli anziani possono avere il privilegio di ordinare là dove non esiste alcun ramo della chiesa a cui si possa chiedere il voto.
Ogni presidente del sommo sacerdozio (o anziano presiedente), vescovo, sommo consigliere e sommo sacerdote deve essere ordinato su disposizione di un sommo consiglio o di una conferenza generale.
Il dovere dei membri, dopo essere stati ricevuti mediante il battesimo — Gli anziani o i sacerdoti devono avere tempo sufficiente per esporre ogni cosa in merito alla chiesa di Cristo, fino a che le comprendano, prima che essi partecipino al sacramento e che siano confermati mediante l’imposizione delle mani dagli anziani, in modo che ogni cosa sia fatta con ordine.
E i membri manifesteranno dinanzi alla chiesa, e anche dinanzi agli anziani, con maniere e parole pie, che essi ne sono degni, affinché vi siano le opere e la fede, in conformità con le Sacre Scritture — camminando in santità dinanzi al Signore.
Ogni membro della chiesa di Cristo che abbia dei figli deve condurli agli anziani dinanzi alla chiesa, e questi imporranno loro le mani nel nome di Gesù Cristo e li benediranno nel suo nome.
Nessuno può essere accolto nella chiesa di Cristo a meno che sia giunto all’età della responsabilità dinanzi a Dio e sia capace di pentirsi.
Il battesimo deve essere amministrato nella maniera seguente a tutti coloro che si pentono:
La persona che è chiamata da Dio e ha autorità da Gesù Cristo di battezzare scenderà nell’acqua con la persona che si è presentata per il battesimo e dirà, chiamandola per nome: Essendo stato incaricato da Gesù Cristo, io ti battezzo nel nome del Padre e del Figlio e dello Spirito Santo. Amen.
Poi la immergerà nell’acqua e uscirà di nuovo fuori dall’acqua.
È opportuno che la chiesa si riunisca spesso per prendere il pane e il vino in rimembranza del Signore Gesù.
E saranno amministrati da un anziano o un sacerdote; e li amministreranno in questo modo: egli si inginocchierà con la chiesa e invocherà il Padre in preghiera solenne, dicendo:
O Dio, Padre Eterno, ti chiediamo nel nome di tuo Figlio, Gesù Cristo, di benedire e di santificare questo pane per le anime di tutti coloro che ne prendono, affinché possano mangiarne in ricordo del corpo di tuo Figlio, e possano testimoniare a te, o Dio, Padre Eterno, ch’essi sono disposti a prendere su di sé il nome di tuo Figlio, e a ricordarsi sempre di lui e ad obbedire ai suoi comandamenti ch’egli ha dati loro; per poter avere sempre con sé il suo Spirito. Amen.
La maniera di amministrare il vino: egli prenderà anche la coppa e dirà:
O Dio, Padre Eterno, ti chiediamo nel nome di tuo Figlio, Gesù Cristo, di benedire e di santificare questo vino per le anime di tutti coloro che ne bevono, affinché possano farlo in ricordo del sangue di tuo Figlio, che fu versato per loro; affinché possano testimoniare a te, o Dio, Padre Eterno, ch’essi si ricordano sempre di lui, per poter avere con sé il suo Spirito. Amen.
Ogni membro della chiesa di Cristo che trasgredisca, o che venga colto in fallo, verrà trattato come prescrivono le scritture.
Sarà dovere delle varie chiese, che compongono la chiesa di Cristo, inviare uno o più dei loro insegnanti a partecipare alle varie conferenze tenute dagli anziani della chiesa,
Con la lista dei nomi dei vari membri che si sono uniti alla chiesa dall’ultima conferenza, oppure mandarli per mano di un sacerdote; in modo che un elenco regolare di tutti i nomi della chiesa intera possa essere conservato in un libro da uno degli anziani, il quale verrà nominato di quando in quando dagli altri anziani;
E inoltre, se qualcuno è stato espulso dalla chiesa, in modo che il suo nome possa essere cancellato dal registro generale dei nomi della chiesa.
Tutti i membri che si spostano dalla chiesa dove risiedono, se si recano in una chiesa dove non sono conosciuti, possono portare con sé una lettera che certifichi che sono membri in regola e di buona reputazione; questo certificato può essere firmato da un qualsiasi anziano o sacerdote se il membro che riceve la lettera conosce personalmente l’anziano o il sacerdote; oppure può essere firmato dagli insegnanti o dai diaconi della chiesa.