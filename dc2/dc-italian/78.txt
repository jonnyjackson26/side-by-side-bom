Rivelazione data tramite Joseph Smith, il Profeta, a Kirtland, Ohio, l’1 marzo 1832. Quel giorno il Profeta e altri dirigenti si erano riuniti per discutere degli affari della Chiesa. Questa rivelazione originariamente istruiva il Profeta, Sidney Rigdon e Newel K. Whitney di recarsi nel Missouri e di organizzare gli sforzi mercantili e tipografici della Chiesa creando una “società” che avrebbe sovrinteso a queste iniziative, generando fondi per l’istituzione di Sion e per il beneficio dei poveri. Questa società, nota come Società Unita, fu organizzata nell’aprile del 1832 e si sciolse nel 1834 (vedi la sezione 82). Qualche tempo dopo tale scioglimento, sotto la direzione di Joseph Smith, la dicitura “gli affari del magazzino per i poveri” andò a sostituire “istituzioni mercantili e tipografiche” nella rivelazione e la parola “ordine” sostituì la parola “società”.
1–4: i santi devono organizzare ed istituire un magazzino; 5–12: un uso saggio dei loro beni condurrà alla salvezza; 13–14: la Chiesa dovrà essere indipendente dai poteri terreni; 15–16: Michele (Adamo) serve sotto la direzione del Santo (Cristo); 17–22: benedetti i fedeli, perché erediteranno tutte le cose.
Il Signore parlò a Joseph Smith jr dicendo: Datemi ascolto, dice il Signore vostro Dio, voi che siete ordinati al sommo sacerdozio della mia chiesa, che vi siete riuniti assieme;
E ascoltate il consiglio di colui che vi ha ordinati dall’alto, che dirà al vostro orecchio parole di saggezza, affinché abbiate la salvezza in ciò che avete presentato dinanzi a me, dice il Signore Dio.
Poiché in verità io vi dico: il tempo è giunto ed è ora alla porta; ed ecco, sì, è necessario che ci sia una organizzazione del mio popolo, nel regolare e stabilire gli affari del magazzino per i poveri del mio popolo, sia in questo luogo che nella terra di Sion —
Come istituzione ed ordine permanenti e perenni per la mia chiesa, per promuovere la causa che avete sposato, per la salvezza dell’uomo e per la gloria del vostro Padre che è nei cieli;
Affinché siate uguali nei legami delle cose celesti, sì, ed anche delle cose terrene, per ottenere quelle celesti.
Poiché, se non siete uguali nelle cose terrene, non potete essere uguali nell’ottenere quelle celesti.
Poiché, se volete che vi dia un posto nel mondo celeste, dovete prepararvi, facendo le cose che vi ho comandato e che vi ho richiesto.
Ed ora, in verità così dice il Signore: È opportuno che ogni cosa sia fatta per la mia gloria, da voi che siete uniti assieme in questo ordine;
Ossia, in altre parole, che il mio servitore Newel K. Whitney ed il mio servitore Joseph Smith jr ed il mio servitore Sidney Rigdon siedano in consiglio con i santi che sono a Sion;
Altrimenti Satana cercherà di distogliere il loro cuore dalla verità, cosicché siano acciecati e non comprendano le cose che sono preparate per loro.
Pertanto, vi do il comandamento di prepararvi e di organizzarvi mediante un legame od una eterna alleanza che non può essere infranta.
E colui che la infrange perderà il suo ufficio e la sua posizione nella chiesa, e sarà abbandonato ai tormenti di Satana fino al giorno della redenzione.
Ecco, questa è la preparazione con cui vi preparo, ed il fondamento e l’esempio che io vi do, mediante i quali potrete adempiere ai comandamenti che vi ho dato.
Affinché tramite la mia provvidenza, nonostante la tribolazione che scenderà su di voi, la chiesa possa stare indipendente al di sopra di tutte le altre creature sotto il mondo celeste.
Affinché arriviate a ottenere la corona preparata per voi e siate fatti governatori sopra molti regni, dice il Signore Iddio, il Santo di Sion, che ha stabilito le fondamenta di Adam-ondi-Ahman;
Che ha nominato Michele vostro principe, e ha reso saldi i suoi piedi, e lo ha posto in alto, e gli ha dato le chiavi della salvezza sotto la guida e la direzione del Santo, che è senza inizio di giorni o fine di vita.
In verità, in verità vi dico: voi siete dei fanciulli e non avete ancora compreso quali grandi benedizioni il Padre ha nelle sue mani e ha preparato per voi;
E non potete sopportare ogni cosa adesso; nondimeno, siate di buon animo poiché io vi condurrò innanzi. Il regno è vostro e le sue benedizioni sono vostre, e le ricchezze dell’eternità sono vostre.
E colui che riceve ogni cosa con gratitudine sarà reso glorioso; e le cose di questa terra gli saranno aggiunte, sì, centuplicate, e più ancora.
Pertanto, fate le cose che vi ho comandato, dice il vostro Redentore, sì, il Figlio Ahman, che preparerà ogni cosa prima di prendervi.
Poiché voi siete la chiesa del Primogenito, ed Egli vi prenderà su una nube, e assegnerà ad ognuno la sua porzione.
E colui che è un intendente fedele e saggio erediterà tutte le cose. Amen.