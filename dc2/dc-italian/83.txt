Rivelazione data tramite Joseph Smith, il Profeta, a Independence, Missouri, il 30 aprile 1832. Questa rivelazione fu ricevuta mentre il Profeta sedeva in consiglio con i suoi fratelli.
1–4: le donne ed i bambini hanno diritto di essere mantenuti dal loro marito o dal padre; 5–6: le vedove e gli orfani hanno diritto di essere mantenuti dalla Chiesa.
In verità, così dice il Signore in aggiunta alle leggi della chiesa riguardo alle donne e ai bambini, che appartengono alla chiesa e che hanno perduto il marito o il padre:
Le donne hanno diritto di essere mantenute dal marito finché il loro marito non sia preso; e se non sono trovate in trasgressione, saranno accolte nella chiesa.
E se non sono fedeli, non saranno accolte nella chiesa; tuttavia potranno restare nella loro eredità, secondo le leggi del paese.
Tutti i figli hanno diritto ad essere mantenuti dai genitori, finché siano maggiorenni.
E in seguito hanno diritto di rivolgersi alla chiesa, ossia, in altre parole, al magazzino del Signore, se i genitori non hanno di che dar loro una eredità.
E il magazzino sia mantenuto mediante i doni di consacrazione della chiesa; e si provveda alle vedove e agli orfani, così come ai poveri. Amen.