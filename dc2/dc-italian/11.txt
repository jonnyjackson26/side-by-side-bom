Rivelazione data tramite Joseph Smith, il Profeta, a suo fratello Hyrum Smith, ad Harmony, Pennsylvania, nel maggio del 1829. Questa rivelazione fu ricevuta tramite l’Urim e Thummim in risposta alla supplica e alla richiesta di Joseph. La storia di Joseph Smith suggerisce che questa rivelazione sia stata ricevuta dopo la restaurazione del Sacerdozio di Aaronne.
1–6: i lavoratori della vigna del Signore otterranno la salvezza; 7–14: cerca la saggezza, grida al pentimento, confida nello Spirito; 15–22: rispetta i comandamenti e studia la parola del Signore; 23–27: non negare lo spirito di rivelazione e di profezia; 28–30: coloro che accettano Cristo diventano figli di Dio.
Un’opera grande e meravigliosa sta per sorgere tra i figlioli degli uomini.
Ecco, io sono Dio; prestate attenzione alla mia parola, che è viva e potente, più affilata di una spada a due tagli, fino a recidere sia le giunture che il midollo; prestate dunque attenzione alla mia parola.
Ecco, il campo è già bianco da mietere; perciò chiunque desidera mietere affondi la falce con forza e mieta finché dura il giorno, per poter far tesoro per la sua anima di una salvezza eterna nel regno di Dio.
Sì, chiunque vuole affondare la falce e mietere è chiamato da Dio.
Perciò, se mi chiederai, riceverai; se busserai, ti sarà aperto.
Ora, poiché hai chiesto, ecco, io ti dico, rispetta i miei comandamenti e cerca di portare alla luce e di rendere stabile la causa di Sion.
Non cercare le ricchezze, ma la saggezza; ed ecco, i misteri di Dio ti saranno svelati, e allora diventerai ricco. Ecco, colui che ha la vita eterna è ricco.
In verità, in verità ti dico: Come desideri da me, così ti sarà fatto; e se lo desideri, sarai lo strumento per far molto bene in questa generazione.
Non dire null’altro che pentimento a questa generazione. Rispetta i miei comandamenti e contribuisci a portare alla luce la mia opera, secondo i miei comandamenti, e sarai benedetto.
Ecco, tu hai un dono, ossia avrai un dono, se lo desidererai da me con fede, con cuore onesto, credendo nel potere di Gesù Cristo, ossia nel mio potere, che ti parla;
Poiché ecco, sono io che parlo; ecco, io sono la luce che brilla nelle tenebre, e ti do queste parole mediante il mio potere.
Ed ora, in verità, in verità ti dico: Riponi la tua fiducia in quello Spirito che conduce a far il bene — sì, ad agire con giustizia, a camminare con umiltà, a giudicare con rettitudine; e questo è il mio Spirito.
In verità, in verità ti dico: Ti impartirò del mio Spirito, che illuminerà la tua mente, che riempirà la tua anima di gioia;
E allora conoscerai, ossia in questo modo conoscerai qualunque cosa desidererai da me con fede, che si riferisca alle cose della rettitudine, credendo che la riceverai.
Ecco, io ti comando di non supporre di essere chiamato a predicare fino a che non sarai chiamato.
Aspetta ancora un poco, fino a che avrai la mia parola, la mia roccia, la mia chiesa e il mio Vangelo, affinché tu possa conoscere con sicurezza la mia dottrina.
E allora, ecco, ti sarà fatto secondo i tuoi desideri, sì, secondo la tua fede.
Rispetta i miei comandamenti; non parlare; fa’ appello al mio Spirito;
Sì, tieniti stretto a me con tutto il tuo cuore, per poter contribuire a portare alla luce quelle cose di cui si è parlato — sì, la traduzione della mia opera; sii paziente fino a che la porterai a compimento.
Ecco, questo è il tuo lavoro, di rispettare i miei comandamenti, sì, con tutta la tua facoltà, mente e forza.
Non cercare di proclamare la mia parola, ma cerca prima di ottenerla, ed allora la tua lingua verrà sciolta; allora, se lo desideri, avrai il mio Spirito e la mia parola, sì, il potere di Dio per convincere gli uomini.
Ma ora non parlare; studia la mia parola che è uscita fra i figlioli degli uomini e studia pure la mia parola che uscirà fra i figlioli degli uomini, ossia quella che si sta ora traducendo, sì, fino a che avrai ottenuto tutto ciò che accorderò ai figlioli degli uomini in questa generazione, e allora ogni cosa sarà aggiunta a ciò.
Ecco, tu sei Hyrum, figlio mio; cerca il regno di Dio, ed ogni cosa ti sarà aggiunta, secondo ciò che è giusto.
Edifica sulla mia roccia, che è il mio Vangelo;
Non negare lo spirito di rivelazione, né lo spirito di profezia, poiché guai a colui che nega queste cose;
Fanne dunque tesoro in cuor tuo, fino al tempo in cui riterrò saggio che tu esca.
Ecco, io parlo a tutti coloro che hanno buoni desideri e che hanno affondato la falce per mietere.
Ecco, io sono Gesù Cristo, il Figlio di Dio. Sono la vita e la luce del mondo.
Io sono colui che venne ai miei, e i miei non mi accolsero;
Ma in verità, in verità io ti dico che a tutti coloro che mi accolgono io darò il potere di divenire figli di Dio, sì, a quelli che credono nel mio nome. Amen.