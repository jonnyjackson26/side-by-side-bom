Rivelazione data tramite Joseph Smith, il Profeta, a Independence, nella Contea di Jackson, Missouri, l’8 agosto 1831. In questa occasione gli anziani che si erano recati nella Contea di Jackson e avevano partecipato alla dedicazione della terra e del sito del tempio desideravano sapere che cosa dovevano fare.
1–9: gli anziani devono predicare il Vangelo nelle congregazioni dei malvagi; 10–14: non devono sprecare il loro tempo nell’indolenza, né seppellire i loro talenti; 15–17: possono lavarsi i piedi come testimonianza contro coloro che rifiutano il Vangelo.
Ecco, così dice il Signore agli anziani della sua chiesa, che devono tornare rapidamente al paese da dove sono venuti: Ecco, sono compiaciuto che siate saliti qui;
Ma di alcuni non mi compiaccio, poiché non vogliono aprire la bocca ma, per timore degli uomini, nascondono il talento che ho dato loro. Guai a costoro, poiché la mia ira è accesa contro di loro.
E avverrà che se non mi saranno più fedeli, sarà loro tolto anche quello che hanno.
Poiché io, il Signore, governo in alto nei cieli e fra gli eserciti della terra; e nel giorno in cui metterò assieme i miei gioielli, tutti gli uomini sapranno cosa è che manifesta il potere di Dio.
Ma, in verità, vi parlerò riguardo al vostro viaggio verso il paese da dove siete venuti. Costruite un battello o compratelo, come vi parrà bene, poco m’importa, e mettetevi rapidamente in viaggio per il luogo che è chiamato St. Louis.
E di là i miei servitori Sidney Rigdon, Joseph Smith jr e Oliver Cowdery si mettano in viaggio per Cincinnati;
E in quel luogo levino la voce e proclamino la mia parola ad alta voce, senza ira né dubbi, alzando mani sante davanti a loro. Poiché io sono capace di rendervi santi, e i vostri peccati vi sono perdonati.
E i rimanenti si mettano in viaggio da St. Louis a due a due e predichino la parola, non in fretta, fra le congregazioni dei malvagi, finché ritornino alle chiese da dove sono venuti.
E tutto ciò per il bene delle chiese; con questo intento li ho mandati.
E che il mio servitore Edward Partridge dia una parte del denaro che gli ho dato ai miei anziani ai quali è stato comandato di tornare;
E chi ne è in grado, lo restituisca tramite l’amministratore; e chi non lo è, ciò non gli è richiesto.
E ora parlo del resto che deve venire in questo paese.
Ecco, sono stati mandati a predicare il Vangelo fra le congregazioni dei malvagi; pertanto do loro un comandamento in questo modo: Non sprecare il tuo tempo nell’indolenza, e non seppellire il tuo talento affinché non sia conosciuto.
E dopo che sarai salito nel paese di Sion e avrai proclamato la mia parola, ritorna rapidamente, proclamando la mia parola fra le congregazioni dei malvagi, non in fretta, né con ira, né con litigi.
E scuotiti la polvere dai piedi contro coloro che non ti accettano; non in loro presenza, per timore di provocarli, ma in segreto; e lavati i piedi, come testimonianza contro di loro nel giorno del giudizio.
Ecco, questo vi è sufficiente, ed è la volontà di colui che vi ha mandato;
E per bocca del mio servitore Joseph Smith jr sarà reso noto quanto riguarda Sidney Rigdon e Oliver Cowdery. Il resto in seguito. Così sia. Amen.