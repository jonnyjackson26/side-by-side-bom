Rivelazione data tramite Joseph Smith, il Profeta, a Oliver Cowdery, David Whitmer e Martin Harris a Fayette, New York, nel giugno 1829, prima che vedessero le tavole incise che contenevano la storia del Libro di Mormon. Joseph e il suo scrivano Oliver Cowdery avevano appreso dalla traduzione delle tavole del Libro di Mormon che sarebbero stati designati tre testimoni speciali (vedi Ether 5:2–4; vedi anche 2 Nefi 11:3 e 27:12). Oliver Cowdery, David Whitmer e Martin Harris furono mossi da un ispirato desiderio di essere i tre testimoni speciali. Il Profeta chiese al Signore e fu data in risposta questa rivelazione mediante l’Urim e Thummim.
1–4: i Tre Testimoni vedranno le tavole ed altri oggetti sacri mediante la fede; 5–9: Cristo porta testimonianza della divinità del Libro di Mormon.
Ecco, io vi dico che dovete confidare nella mia parola, e se lo fate con pieno intento di cuore, vedrete le tavole, e anche il pettorale, la spada di Laban, e l’Urim e Thummim che fu dato al fratello di Giared sulla montagna, quando parlò faccia a faccia col Signore, e gli indicatori miracolosi che furono dati a Lehi mentre era nel deserto, sui confini del Mar Rosso.
Ed è mediante la fede che potrete vedere queste cose, sì, mediante quella stessa fede che avevano gli antichi profeti.
E dopo che avrete ottenuto la fede e le avrete viste con i vostri occhi, voi ne darete testimonianza mediante il potere di Dio;
E farete questo affinché il mio servitore Joseph Smith jr non sia distrutto, affinché io possa realizzare i miei giusti propositi verso i figlioli degli uomini in quest’opera.
E voi attesterete che le avete vedute, proprio come le ha vedute il mio servitore Joseph Smith jr; poiché è mediante il mio potere che egli le ha vedute, ed è perché aveva fede.
Ed egli ha tradotto il libro, sì, quella parte che gli ho comandato, e, come il vostro Signore e il vostro Dio vive, è vero.
Pertanto, voi avete ricevuto lo stesso potere, e la stessa fede e lo stesso dono come lui;
E se eseguirete questi miei ultimi comandamenti che vi ho dato, le porte dell’inferno non prevarranno contro di voi; poiché la mia grazia vi è sufficiente, e sarete elevati all’ultimo giorno.
E io, Gesù Cristo, vostro Signore e vostro Dio, ve l’ho detto per poter realizzare i miei giusti propositi verso i figlioli degli uomini. Amen.