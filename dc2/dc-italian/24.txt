Rivelazione data a Joseph Smith, il Profeta, e a Oliver Cowdery ad Harmony, Pennsylvania, nel luglio del 1830. Benché fossero passati meno di quattro mesi da quando la Chiesa era stata organizzata, la persecuzione era divenuta intensa e i dirigenti dovevano salvaguardare la propria incolumità con un parziale isolamento. Le tre rivelazioni seguenti furono date in questo periodo per rafforzarli, incoraggiarli e istruirli.
1–9: Joseph Smith è chiamato a tradurre, a predicare e ad esporre le Scritture; 10–12: Oliver Cowdery è chiamato a predicare il Vangelo; 13–19: viene rivelata la legge relativa ai miracoli, alle maledizioni, allo scuotere la polvere dai propri piedi e all’andare senza borsa né bisaccia.
Ecco, tu fosti scelto e chiamato a scrivere il Libro di Mormon e al mio ministero; e io ti ho sollevato dalle tue afflizioni e ti ho consigliato, cosicché sei stato liberato da tutti i tuoi nemici e sei stato liberato dai poteri di Satana e dalle tenebre!
Nondimeno, non sei scusabile per le tue trasgressioni; nondimeno va e non peccare più.
Magnifica il tuo ufficio; e dopo aver seminato i tuoi campi e averli messi al sicuro va rapidamente alla chiesa che è a Colesville, Fayette e Manchester, ed essi ti daranno sostentamento; ed io li benedirò sia spiritualmente che temporalmente;
Ma se non ti accoglieranno, manderò su di loro una maledizione invece di una benedizione.
E tu continua a invocare Dio nel mio nome e a scrivere le cose che ti saranno date dal Consolatore, e ad esporre tutte le scritture alla chiesa.
E ti sarà dato al momento stesso ciò che dovrai dire e scrivere, ed essi lo ascolteranno, altrimenti manderò su di loro una maledizione invece di una benedizione.
Dedica dunque tutto il tuo servizio a Sion; ed in ciò avrai forza.
Sii paziente nelle afflizioni, poiché ne avrai molte; ma sopportale, poiché ecco, io sarò con te, sì, fino alla fine dei tuoi giorni.
E nelle attività materiali non avrai forza, poiché non è questa la tua chiamata. Occupati della tua chiamata, e avrai ciò con cui magnificare il tuo ufficio, e per esporre tutte le scritture e continuare ad imporre le mani e a confermare le chiese.
E tuo fratello Oliver continui a portare il mio nome dinanzi al mondo ed anche alla chiesa. E non supponga di poter dire abbastanza per la mia causa; ed ecco, io sarò con lui fino alla fine.
In me egli avrà gloria, e non da se stesso, in debolezza o in forza, in prigionia o in libertà;
E in ogni momento e in ogni luogo, che apra la bocca e proclami il mio Vangelo come con voce di tromba, sia di giorno che di notte. E gli darò forza, tale che non si è vista fra gli uomini.
Non chiedere miracoli, a meno che te lo comandi; eccetto espellere demoni, guarire i malati, e contro i serpenti velenosi, e contro i veleni mortali;
E non fate queste cose, a meno che ciò vi sia richiesto da coloro che lo desiderano, affinché le scritture possano essere adempiute; poiché dovrete agire secondo ciò che è scritto.
E in qualsiasi luogo entrerete e non vi accoglieranno in nome mio, lascerete una maledizione invece di una benedizione, scuotendovi la polvere dai piedi come testimonianza contro di loro e lavandovi i piedi lungo la strada.
E avverrà che chiunque vi metterà le mani addosso con violenza, voi comanderete in nome mio che sia colpito; ed ecco, io lo colpirò secondo le vostre parole, a mio tempo debito.
E chiunque farà ricorso alla legge contro di voi, sarà maledetto dalla legge.
E non prendere né sacca, né bisaccia, né bastone, né due abiti, poiché la chiesa ti darà nell’ora stessa ciò che ti è necessario per cibo e per vestiario, e per le scarpe e il denaro, e come bisaccia.
Poiché sei chiamato a potare la mia vigna di una potatura possente, sì, per l’ultima volta; sì, come pure tutti coloro che hai ordinato, ed essi agiranno secondo questo modello. Amen.