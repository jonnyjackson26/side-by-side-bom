Rivelazione data tramite Joseph Smith, il Profeta, a William W. Phelps a Kirtland, Ohio, il 14 giugno 1831. William W. Phelps, tipografo, e la sua famiglia erano appena arrivati a Kirtland, e il Profeta chiese informazioni al Signore a suo riguardo.
1–3: William W. Phelps è chiamato e scelto per essere battezzato, ordinato anziano e per predicare il Vangelo; 4: deve anche scrivere dei libri per i bambini delle scuole della Chiesa; 5–6: deve recarsi nel Missouri, che sarà il luogo dove lavorerà.
Ecco, così dice il Signore a te, mio servitore William, sì, il Signore di tutta la terra: tu sei chiamato e scelto; e dopo che sarai stato battezzato mediante l’acqua, se lo farai con occhio unicamente rivolto alla mia gloria, avrai la remissione dei tuoi peccati e riceverai lo Spirito Santo mediante l’imposizione delle mani;
E poi sarai ordinato per mano del mio servitore Joseph Smith jr a essere un anziano di questa chiesa, per predicare il pentimento e la remissione dei peccati per mezzo del battesimo nel nome di Gesù Cristo, il Figlio del Dio vivente.
E a tutti coloro ai quali imporrai le mani, se sono contriti dinanzi a me, avrai il potere di donare lo Spirito Santo.
E ancora, sarai ordinato per aiutare il mio servitore Oliver Cowdery a compiere il lavoro di stampare, scegliere e scrivere libri di scuola in questa chiesa, affinché anche i fanciulli possano ricevere istruzione dinanzi a me, come mi è gradito.
E ancora, in verità ti dico: per questa ragione ti metterai in viaggio con i miei servitori Joseph Smith jr e Sidney Rigdon, affinché tu possa mettere radici nella terra della tua eredità per compiere quest’opera.
E ancora, anche il mio servitore Joseph Coe si metta in viaggio con loro. Il resto sarà reso noto in seguito, proprio come vorrò. Amen.