Rivelazione data tramite Joseph Smith, il Profeta, a Kirtland, Ohio, il 4 dicembre 1831. Parecchi anziani e membri si erano riuniti per apprendere il loro dovere e per essere ulteriormente edificati negli insegnamenti della Chiesa. Questa sezione è la combinazione di tre rivelazioni ricevute nello stesso giorno. I versetti da 1 a 8 fanno conoscere la chiamata di Newel K. Whitney come vescovo. Egli fu quindi chiamato e ordinato, dopo di che furono ricevuti i versetti da 9 a 23, che danno ulteriori informazioni riguardo ai doveri di un vescovo. In seguito furono dati i versetti da 24 a 26, che forniscono istruzioni riguardanti il raduno a Sion.
1–8: gli anziani devono rendere conto al vescovo della loro intendenza; 9–15: il vescovo tiene il magazzino e si cura dei poveri e dei bisognosi; 16–26: i vescovi devono certificare la dignità degli anziani.
Udite, e ascoltate la voce del Signore, o voi che vi siete riuniti assieme, che siete i sommi sacerdoti della mia chiesa, ai quali sono stati dati il regno e il potere.
Poiché in verità così dice il Signore: mi è opportuno che un vescovo sia nominato per voi, ossia da voi per la chiesa in questa parte della vigna del Signore.
E in verità, in questo avete agito saggiamente, poiché è richiesto dal Signore ad ogni intendente di rendere un resoconto della sua intendenza, sia nel tempo che nell’eternità.
Poiché, colui che è fedele e saggio nel tempo è ritenuto degno di ereditare le dimore preparate per lui da mio Padre.
In verità io vi dico: gli anziani della chiesa in questa parte della mia vigna rendano un resoconto del loro ministero al vescovo, che sarà nominato da me in questa parte della mia vigna.
Queste cose siano tenute su un registro, per essere consegnate al vescovo in Sion.
E i doveri del vescovo saranno resi noti dai comandamenti che sono stati dati, e dalla voce della conferenza.
Ed ora, in verità io vi dico: il mio servitore Newel K. Whitney è l’uomo che sarà nominato ed ordinato a questo potere. Questa è la volontà del Signore vostro Dio, il vostro Redentore. Così sia. Amen.
La parola del Signore, in aggiunta alla legge che è stata data, per rendere noti i doveri del vescovo che è stato ordinato per la chiesa in questa parte della vigna, che in verità sono questi:
Tenere il magazzino del Signore; ricevere i fondi della chiesa in questa parte della vigna;
Tenere un resoconto degli anziani, come è stato comandato in precedenza; e provvedere alle loro esigenze, i quali pagheranno per quello che ricevono, nella misura in cui hanno di che pagare;
Affinché anche questo possa essere consacrato per il bene della chiesa, per i poveri e bisognosi.
E chi non ha di che pagare, si farà un resoconto e lo si consegnerà al vescovo di Sion, il quale pagherà il debito con quello che il Signore metterà nelle sue mani.
E il lavoro dei fedeli che lavorano nelle cose spirituali, amministrando il Vangelo e le cose del regno per la chiesa e per il mondo, risponderà del debito presso il vescovo in Sion.
Così proviene dalla chiesa, poiché secondo la legge, ogni uomo che sale a Sion deve deporre ogni cosa dinanzi al vescovo in Sion.
Ed ora, in verità io vi dico che, siccome ogni anziano in questa parte della vigna deve dare un resoconto della sua intendenza al vescovo in questa parte della vigna —
Un certificato del giudice, ossia del vescovo in questa parte della vigna, per il vescovo in Sion, renda ognuno accettabile e risponda ad ogni cosa, per una eredità, e per essere accolto come un intendente saggio e un lavoratore fedele;
Altrimenti non sia accolto dal vescovo di Sion.
Ed ora, in verità vi dico: che ogni anziano che darà un resoconto al vescovo della chiesa in questa parte della vigna sia raccomandato dalla chiesa, o dalle chiese in cui lavora, affinché possa rendere se stesso ed i suoi resoconti approvati in ogni cosa.
Ed ancora, che i miei servitori che sono nominati intendenti sugli utili letterari della mia chiesa abbiano diritto all’assistenza da parte del vescovo, o dei vescovi, in ogni cosa.
Affinché le rivelazioni possano essere pubblicate e vadano fino alle estremità della terra; affinché anch’essi possano ottenere dei fondi che gioveranno alla chiesa in ogni cosa.
Affinché anch’essi possano rendersi approvati in ogni cosa, e siano considerati intendenti saggi.
Ed ora, ecco, questo sia un esempio per tutti i rami estesi della mia chiesa, in qualsiasi paese siano fondati. Ed ora pongo fine ai miei detti. Amen.
Alcune parole in aggiunta alle leggi del regno, rispetto ai membri della chiesa coloro che sono designati dallo Spirito Santo per salire a Sion, e coloro che hanno il privilegio di salire a Sion —
Portino al vescovo un certificato da parte di tre anziani della chiesa, od un certificato da parte del vescovo;
Altrimenti, colui che salirà alla terra di Sion non sarà considerato un intendente saggio. Anche questo è un esempio. Amen.