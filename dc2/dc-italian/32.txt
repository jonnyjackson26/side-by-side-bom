Rivelazione data tramite Joseph Smith, il Profeta, a Parley P. Pratt e a Ziba Peterson a Manchester, New York, all’inizio di ottobre del 1830. Gli anziani avevano grande interesse e grandi desideri nei confronti dei Lamaniti, le cui preannunciate benedizioni la Chiesa aveva appreso dal Libro di Mormon. Di conseguenza fu rivolta una supplica affinché il Signore indicasse la Sua volontà, se gli anziani dovessero essere inviati in quel periodo presso le tribù indiane dell’Ovest. Seguì questa rivelazione.
1–3: Parley P. Pratt e Ziba Peterson sono chiamati a predicare ai Lamaniti e ad accompagnare Oliver Cowdery e Peter Whitmer jr; 4–5: essi devono pregare per comprendere le Scritture.
Ed ora, riguardo il mio servitore Parley P. Pratt, ecco, io gli dico che, come io vivo, voglio che egli annunci il mio Vangelo e impari da me, e sia mite ed umile di cuore.
E ciò di cui l’ho incaricato è di andare coi miei servitori Oliver Cowdery e Peter Whitmer jr, nel deserto, fra i Lamaniti.
E anche Ziba Peterson andrà con loro; e io stesso andrò con loro e sarò in mezzo a loro; e io sono il loro avvocato presso il Padre, e nulla prevarrà contro di loro.
Che prestino attenzione a ciò che è scritto, e non aspirino ad altre rivelazioni; e preghino sempre, affinché io possa svelarle al loro intendimento.
E che prestino attenzione a queste parole e non le prendano alla leggera, e io li benedirò. Amen.