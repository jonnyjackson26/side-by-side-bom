Rivelazione data tramite Joseph Smith, il Profeta, a Sion, Contea di Jackson, Missouri, il 20 luglio 1831. In conformità al comandamento del Signore di recarsi nel Missouri, dove Egli avrebbe rivelato “la terra della [loro] eredità” (sezione 52), gli anziani avevano viaggiato dall’Ohio al confine occidentale del Missouri. Joseph Smith osservò la condizione dei Lamaniti e si domandò: “Quando sarà che il deserto fiorirà come una rosa? Quando sarà che Sion sarà edificata nella sua gloria, e dove si ergerà il Tuo tempio al quale verranno tutte le nazioni negli ultimi giorni?”. Successivamente egli ricevette questa rivelazione.
1–3: Independence, Missouri, è il luogo della Città di Sion e del tempio; 4–7: i santi devono acquistare terreni e ricevere eredità in quella zona; 8–16: Sidney Gilbert dovrà aprire un negozio, William W. Phelps dovrà fare il tipografo e Oliver Cowdery dovrà preparare il materiale per la pubblicazione.
Date ascolto, o voi anziani della mia chiesa, dice il Signore vostro Dio, voi che vi siete riuniti secondo i miei comandamenti in questa terra, che è la terra del Missouri, che è la terra che ho designato e consacrato per il raduno dei santi.
Pertanto, questa è la terra della promessa, e il luogo della città di Sion.
E così dice il Signore vostro Dio: se volete accettare la saggezza, qui sta la saggezza. Ecco, la località ora chiamata Independence è il luogo centrale; e il posto per il tempio è situato a ovest, su un lotto che non è lontano dal tribunale.
Pertanto, è saggio che quel terreno sia acquistato dai santi, come pure ogni tratto situato a ponente, fino al confine che passa diritto fra Giudei e Gentili;
E anche ogni tratto sui confini della prateria, nella misura in cui i miei discepoli siano in grado di acquistare terreni. Ecco, questa è saggezza, affinché possano ottenerla come eredità perpetua.
E il mio servitore Sidney Gilbert stia nell’ufficio a cui l’ho nominato, per ricevere denaro, per essere un amministratore della chiesa, per acquistare terreni in tutte le regioni circostanti, nella misura in cui possa essere fatto in rettitudine e come saggezza indicherà.
E il mio servitore Edward Partridge stia nell’ufficio cui l’ho nominato e distribuisca ai santi la loro eredità, proprio come ho comandato, e così pure coloro che egli ha nominato per aiutarlo.
E ancora, in verità vi dico: che il mio servitore Sidney Gilbert metta radici in questo luogo e apra un negozio, affinché possa vendere merci senza frode, per poter ottenere denaro per comprare terre per il bene dei santi, e per poter ottenere tutte le cose di cui i discepoli possano aver bisogno per mettere radici nelle loro eredità.
E anche il mio servitore Sidney Gilbert ottenga una licenza — ecco, qui sta la saggezza, e chiunque legge comprenda — affinché possa anche inviare merci alla gente, sì, mediante coloro che egli vorrà come impiegati assunti al suo servizio;
E possa provvedere così ai miei santi, affinché il mio Vangelo possa essere predicato a coloro che siedono nelle tenebre e nella regione e nell’ombra della morte.
E ancora, in verità vi dico: che il mio servitore William W. Phelps metta radici in questo luogo, e sia designato tipografo della chiesa.
Ed ecco, se il mondo accetta i suoi scritti — ecco, qui sta la saggezza — che egli ottenga tutto ciò che può ottenere in rettitudine, per il bene dei santi.
E il mio servitore Oliver Cowdery lo aiuti, proprio come ho comandato, in qualsiasi luogo io lo assegnerò, per copiare, correggere e scegliere, affinché ogni cosa sia giusta dinanzi a me, come sarà dimostrato dallo Spirito tramite lui.
E così coloro di cui ho parlato mettano radici nella terra di Sion, al più presto possibile, con la loro famiglia, per compiere queste cose, proprio come ho detto.
E ora riguardo al raduno: che il vescovo e l’amministratore facciano al più presto possibile dei preparativi per quelle famiglie a cui è stato comandato di venire in questa terra, e le stabiliscano nelle loro eredità.
E al resto sia degli anziani che dei membri saranno date ulteriori istruzioni in seguito. Così sia. Amen.