Rivelazione data a Joseph Smith, il Profeta, e a Oliver Cowdery ad Harmony, Pennsylvania, nell’aprile del 1829, quando si informarono mediante l’Urim e Thummim se Giovanni, il discepolo prediletto, fosse rimasto nella carne o fosse morto. Questa rivelazione è la versione tradotta dello scritto fatto su pergamena da Giovanni e da lui stesso nascosto.
1–3: Giovanni, il beneamato, vivrà finché verrà il Signore; 4–8: Pietro, Giacomo e Giovanni detengono le chiavi del Vangelo.
E il Signore mi disse: Giovanni, mio beneamato, cosa desideri? Poiché se chiedi ciò che vuoi, ti sarà accordato.
E io gli dissi: Signore, dammi potere sulla morte, affinché io possa vivere e portarti delle anime.
E il Signore mi disse: In verità, in verità io ti dico, poiché desideri questo: Tu rimarrai fino a che io venga in gloria, e profetizzerai dinanzi a nazioni, tribù, lingue e popoli.
E per questo motivo il Signore disse a Pietro: Se voglio che rimanga fino a che io venga, che t’importa? Poiché egli ha desiderato di portarmi delle anime, ma tu hai desiderato venire rapidamente a me nel mio regno.
Io ti dico, Pietro, questo era un buon desiderio; ma il mio diletto ha desiderato di poter fare di più, ossia un’opera ancor più grande di quella che ha fatto finora fra gli uomini.
Sì, egli ha intrapreso un’opera più grande; perciò lo farò diventare come un fuoco fiammeggiante e un angelo ministrante; egli servirà coloro che saranno eredi della salvezza e che dimorano sulla terra.
E io ti farò ministro suo e di tuo fratello Giacomo; e a voi tre darò questo potere e le chiavi di questo ministero fino a che io venga.
In verità io vi dico: Avrete entrambi secondo i vostri desideri, poiché entrambi gioite in ciò che avete desiderato.