Rivelazione data tramite Joseph Smith, il Profeta, a James Covel a Fayette, New York, il 5 gennaio 1831. James Covel, che era stato un ministro metodista per circa quarant’anni, aveva fatto alleanza con il Signore di obbedire a qualsiasi comandamento che gli avesse dato tramite il Profeta Joseph.
1–4: i santi hanno il potere di diventare figli di Dio; 5–6: ricevere il Vangelo significa ricevere Cristo; 7–14: a James Covel è comandato di battezzarsi e di lavorare nella vigna del Signore; 15–21: i servi del Signore devono predicare il Vangelo prima della Seconda Venuta; 22–24: coloro che ricevono il Vangelo saranno radunati nel tempo e nell’eternità.
Date ascolto e udite la voce di Colui che è da tutta l’eternità a tutta l’eternità, il Grande Io Sono, sì, Gesù Cristo —
La luce e la vita del mondo; una luce che risplende nelle tenebre e le tenebre non la comprendono;
Lo stesso che venne nel meriggio dei tempi presso i miei, e i miei non mi ricevettero;
Ma a tutti coloro che mi ricevettero diedi il potere di divenire miei figli; e così pure darò a quanti mi riceveranno il potere di divenire miei figli.
E in verità, in verità vi dico: Colui che riceve il mio Vangelo, riceve me; e colui che non riceve il mio Vangelo non riceve me.
E questo è il mio Vangelo: pentimento e battesimo mediante l’acqua, e poi vengono il battesimo di fuoco e lo Spirito Santo, sì, il Consolatore, che mostra ogni cosa e insegna le cose pacifiche del regno.
Ed ora ecco, a te, mio servitore James, io dico: ho osservato le tue opere e ti conosco.
E in verità ti dico: Il tuo cuore ora è retto dinanzi a me, in questo momento; ed ecco, ho riversato grandi benedizioni sul tuo capo;
Nondimeno, hai conosciuto grandi dolori, poiché mi hai respinto molte volte a causa dell’orgoglio e delle cure del mondo.
Ma ecco, i giorni della tua liberazione sono giunti, se vorrai dare ascolto alla mia voce che ti dice: Alzati e sii battezzato, e lava i tuoi peccati, invocando il mio nome, e riceverai il mio Spirito e una benedizione così grande come non ne hai mai conosciute.
E se fai questo, io ti ho preparato per un’opera più grande. Predica la pienezza del mio Vangelo, che ho emanato in questi ultimi giorni, l’alleanza che ho emanato per ristabilire il mio popolo, che è della casa d’Israele.
E avverrà che il potere sarà su di te; abbi grande fede, e io sarò con te e andrò dinanzi a te.
Tu sei chiamato a lavorare nella mia vigna e a edificare la mia chiesa e a portare alla luce Sion, affinché essa possa gioire sulle colline e fiorire.
Ecco, in verità, in verità ti dico: non sei chiamato ad andare nei paesi dell’Est, ma sei chiamato ad andare nell’Ohio.
E nella misura in cui il mio popolo si riunirà nell’Ohio, ho in serbo una benedizione quale non si è mai vista tra i figlioli degli uomini, e sarà riversata sul loro capo. E di là si recheranno in tutte le nazioni.
Ecco, in verità, in verità ti dico che il popolo nell’Ohio mi invoca con molta fede, credendo che io fermerò la mia mano nel castigare le nazioni, ma non posso rinnegare la mia parola.
Pertanto, impegnati con vigore e chiama dei lavoratori fedeli nella mia vigna, affinché essa possa venir potata per l’ultima volta.
E nella misura in cui si pentiranno e riceveranno la pienezza del mio Vangelo, e si santificheranno, io fermerò la mia mano nel giudicare.
Pertanto, va e grida ad alta voce dicendo: Il regno dei cieli è alla porta; gridando: Osanna! Benedetto sia il nome dell’altissimo Iddio.
Va e battezza con l’acqua, preparando la via dinanzi a me per il tempo della mia venuta.
Poiché il tempo è alla porta; nessun uomo conosce il giorno o l’ora, ma sicuramente verrà.
E colui che riceve queste cose riceve me; ed essi saranno riuniti a me nel tempo e nell’eternità.
E inoltre avverrà che su tutti coloro che battezzerai con l’acqua, imporrai le mani, ed essi riceveranno il dono dello Spirito Santo, e attenderanno i segni della mia venuta e mi conosceranno.
Ecco, io vengo presto. Così sia. Amen.