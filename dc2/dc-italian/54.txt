Rivelazione data tramite Joseph Smith, il Profeta, a Newel Knight a Kirtland, Ohio, il 10 giugno 1831. Alcuni membri della Chiesa che vivevano a Thompson, Ohio, erano divisi su questioni concernenti la consacrazione delle proprietà. Si manifestavano egoismo e avidità. A seguito della sua missione presso gli Shakers (vedi l’intestazione della sezione 49), Leman Copley aveva infranto la sua alleanza di consacrare la sua grande fattoria come luogo di eredità per i santi che arrivavano da Colesville, New York. Di conseguenza Newel Knight (dirigente dei membri che vivevano a Thompson) e altri anziani erano venuti dal Profeta per chiedergli come procedere. Il Profeta chiese al Signore e ricevette questa rivelazione, che comanda ai membri di Thompson di lasciare la fattoria di Leman Copley e di recarsi in Missouri.
1–6: per ottenere misericordia i santi devono tenere fede all’alleanza del Vangelo; 7–10: essi devono essere pazienti nelle tribolazioni.
Ecco, così dice il Signore, sì, l’Alfa e l’Omega, il principio e la fine; sì, colui che fu crocifisso per i peccati del mondo —
Ecco, in verità, in verità ti dico, mio servitore Newel Knight: resta saldo nell’ufficio al quale ti ho nominato.
E se i tuoi fratelli desiderano sfuggire ai loro nemici, che si pentano di tutti i loro peccati e divengano veramente umili e contriti dinanzi a me.
E poiché l’alleanza che hanno fatto con me è stata infranta, così essa è divenuta nulla e inefficace.
E guai a colui dal quale viene questa offesa, poiché sarebbe stato meglio per lui che fosse annegato nelle profondità del mare.
Ma benedetti coloro che hanno rispettato l’alleanza e hanno osservato il comandamento, poiché otterranno misericordia.
Pertanto, andate ora e fuggite dal paese, per timore che i vostri nemici vi sorprendano; mettetevi in viaggio e nominate chi vorrete per essere vostro capo e per pagare per voi in denaro.
E così vi metterete in viaggio verso le regioni dell’ovest fino alla terra del Missouri, ai confini dei Lamaniti.
E dopo che avrete compiuto il viaggio, ecco, io vi dico: procuratevi da vivere come gli altri uomini, fino a che prepari un posto per voi.
E ancora, siate pazienti nelle tribolazioni, finché io venga; ed ecco, io vengo presto, e la mia ricompensa è con me, e coloro che mi avranno cercato di buon’ora troveranno riposo per la loro anima. Così sia. Amen.