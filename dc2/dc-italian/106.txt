Rivelazione data tramite Joseph Smith, il Profeta, a Kirtland, Ohio, il 25 novembre 1834. Questa rivelazione è diretta a Warren A. Cowdery, fratello maggiore di Oliver Cowdery.
1–3: Warren A. Cowdery è chiamato come dirigente presiedente locale; 4–5: la Seconda Venuta non coglierà i figlioli della luce come un ladro; 6–8: grandi benedizioni vengono a seguito di un fedele servizio nella Chiesa.
È mia volontà che il mio servitore Warren A. Cowdery sia nominato e ordinato sommo sacerdote presiedente sulla mia chiesa nel paese di Freedom e nelle regioni circostanti;
E predichi il mio Vangelo eterno, ed alzi la sua voce per avvertire il popolo, non solo nel suo proprio luogo, ma nelle contee adiacenti;
E dedichi tutto il suo tempo a questa alta e santa chiamata che ora gli faccio, cercando diligentemente il regno dei cieli e la sua rettitudine, e ogni cosa necessaria vi sarà aggiunta, poiché il lavoratore è degno del suo salario.
E ancora, in verità vi dico: la venuta del Signore si avvicina, e coglierà il mondo come un ladro nella notte;
Cingetevi dunque i lombi affinché siate figlioli della luce, e quel giorno non vi coglierà come un ladro.
E ancora vi dico: ci fu gioia in cielo quando il mio servitore Warren si inchinò al mio scettro e si separò dagli inganni degli uomini;
Perciò, benedetto il mio servitore Warren, poiché avrò misericordia di lui; e nonostante la vanità del suo cuore, lo eleverò, se si umilierà dinanzi a me.
E gli darò grazia e fiducia per poter resistere; e se continua ad essere un testimone fedele e una luce per la chiesa, ho preparato una corona per lui nelle dimore di mio Padre. Così sia. Amen.