Rivelazione data a Joseph Smith, il Profeta, e a Sidney Rigdon a Fayette, New York, o nelle sue vicinanze, il 7 dicembre 1830. A quel tempo il Profeta era impegnato quasi ogni giorno nel fare una traduzione della Bibbia. La traduzione era iniziata sin dal giugno 1830, e sia Oliver Cowdery che John Whitmer avevano servito come scrivani. Dato che ora erano stati chiamati ad altri compiti, Sidney Rigdon fu chiamato per nomina divina a servire come scrivano del Profeta in questo lavoro (vedi il versetto 20). Come prefazione alla trascrizione di questa rivelazione la storia di Joseph Smith afferma: “In dicembre Sidney Rigdon venne [dall’Ohio] per interpellare il Signore, e con lui venne Edward Partridge. […] Poco dopo l’arrivo di questi due fratelli, il Signore parlò così”.
1–2: in che modo gli uomini possono diventare figli di Dio; 3–7: Sidney Rigdon è chiamato a battezzare e a conferire lo Spirito Santo; 8–12: i segni e i miracoli avvengono mediante la fede; 13–16: i servi del Signore trebbieranno le nazioni mediante il potere dello Spirito; 17–19: Joseph Smith detiene le chiavi dei misteri; 20–21: gli eletti sopporteranno il giorno della venuta del Signore; 22–27: Israele sarà salvata.
Ascoltate la voce del Signore vostro Dio, sì, l’Alfa e l’Omega, il principio e la fine, il cui corso è un unico cerchio eterno, lo stesso oggi, ieri e per sempre.
Io sono Gesù Cristo, il Figlio di Dio, che fu crocifisso per i peccati del mondo, sì, di tutti coloro che crederanno nel mio nome affinché possano divenire figli di Dio, sì, uno in me come io sono uno nel Padre, come il Padre è uno in me, affinché possiamo essere uno.
Ecco, in verità, in verità io dico al mio servitore Sidney: Ho osservato te e le tue opere. Ho udito le tue preghiere e ti ho preparato per un’opera più grande.
Tu sei benedetto poiché farai grandi cose. Ecco, tu fosti mandato innanzi, proprio come Giovanni, per preparare la via dinanzi a me e dinanzi a Elia che doveva venire, e non lo sapevi.
Tu battezzasti mediante l’acqua al pentimento, ma essi non ricevettero lo Spirito Santo;
Ma ora ti do un comandamento, che tu battezzi mediante l’acqua, ed essi riceveranno lo Spirito Santo mediante l’imposizione delle mani, proprio come gli antichi apostoli.
E avverrà che vi sarà una grande opera nel paese, sì, fra i Gentili, poiché la loro follia e le loro abominazioni saranno rese manifeste agli occhi di tutti.
Poiché io sono Dio e il mio braccio non è accorciato; e mostrerò miracoli, segni e prodigi a tutti coloro che credono nel mio nome.
E chiunque lo chiederà in nome mio, con fede, scaccerà i demoni, guarirà i malati, farà sì che i ciechi recuperino la vista, e i sordi sentano, ed i muti parlino, e gli zoppi camminino.
E viene presto il tempo in cui grandi cose dovranno essere mostrate ai figlioli degli uomini;
Ma senza fede non sarà mostrato nulla, eccetto delle desolazioni su Babilonia, quella che ha fatto bere a tutte le nazioni il vino dell’ira della sua fornicazione.
E non v’è nessuno che faccia il bene, eccetto coloro che sono pronti a ricevere la pienezza del mio Vangelo, che io ho mandato a questa generazione.
Pertanto, io faccio appello alle cose deboli del mondo, quelli che sono ignoranti e disprezzati, per trebbiare le nazioni mediante il potere del mio Spirito;
E il loro braccio sarà il mio braccio, e io sarò il loro scudo e il loro brocchiero; e cingerò i loro fianchi ed essi combatteranno valorosamente per me; e i loro nemici saranno sotto i loro piedi, e io farò cadere la spada in loro favore, e li preserverò col fuoco della mia indignazione.
E il Vangelo sarà predicato ai poveri e ai miti, ed essi attenderanno il tempo della mia venuta, poiché è ormai alle porte —
Ed apprenderanno la parabola del fico, poiché già adesso l’estate è vicina.
E ho mandato la pienezza del mio Vangelo per mano del mio servitore Joseph; e nella debolezza io l’ho benedetto;
E gli ho dato le chiavi dei misteri di quelle cose che sono state suggellate, sì, cose che erano fin dalla fondazione del mondo, e delle cose che verranno da ora fino al tempo della mia venuta, se egli dimorerà in me, e se no, ne collocherò un altro al posto suo.
Pertanto, veglia su di lui affinché la sua fede non venga meno, e ciò ti sarà dato dal Consolatore, lo Spirito Santo, che conosce ogni cosa.
E io ti do un comandamento: che tu scriva per lui; e le scritture saranno date, proprio come sono nel mio seno, per la salvezza dei miei eletti;
Poiché essi udranno la mia voce e mi vedranno, e non saranno addormentati, e sosterranno il giorno della mia venuta; poiché saranno purificati, proprio come io sono puro.
Ed ora io ti dico, rimani con lui, ed egli viaggerà con te; non lo abbandonare, e certamente queste cose si adempiranno.
E quando non scriverete, ecco, gli sarà dato di profetizzare; e tu predicherai il mio Vangelo e farai appello ai santi profeti per confermare le sue parole, come gli saranno date.
Rispettate tutti i comandamenti e le alleanze con cui siete legati; e io farò sì che i cieli si scuotano per il vostro bene, e Satana tremerà, e Sion gioirà sulle colline e fiorirà;
E Israele sarà salvata a mio tempo debito; e mediante le chiavi che ho dato essi verranno guidati, e non saranno più per nulla confusi.
Rincuoratevi e siate contenti: la vostra redenzione si avvicina.
Non temere, piccolo gregge, il regno è vostro finché io venga. Ecco, io vengo presto. Proprio così. Amen.