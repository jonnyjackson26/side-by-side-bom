Rivelazione data a Joseph Smith, il Profeta, e a Sidney Rigdon a Kirtland, Ohio, verso la fine del febbraio 1831. In osservanza alle richieste in essa esposte, la Chiesa convocò una conferenza da tenersi all’inizio del successivo mese di giugno.
1–3: gli anziani devono riunirsi in conferenza; 4–6: essi devono organizzarsi secondo le leggi del paese e aver cura dei poveri.
Ecco, così dice il Signore a voi, miei servitori: mi è opportuno che gli anziani della mia chiesa siano convocati da est e da ovest, da nord e da sud, per lettera o in qualche altro modo.
E avverrà che nella misura in cui sono fedeli ed esercitano la fede in me, Io riverserò il mio Spirito su di loro nel giorno in cui si riuniranno assieme.
E avverrà che andranno nelle regioni circostanti e predicheranno il pentimento al popolo.
E molti si convertiranno, tanto che otterrete il potere di organizzarvi secondo le leggi degli uomini;
Affinché i vostri nemici non abbiano potere su di voi; affinché possiate essere protetti in ogni cosa; affinché possiate essere messi in grado di rispettare le mie leggi; affinché possa venire spezzato ogni legame col quale il nemico cerca di distruggere il mio popolo.
Ecco, io vi dico che dovete visitare i poveri e i bisognosi e prestar loro soccorso, affinché possano essere mantenuti fino a che ogni cosa potrà essere fatta secondo la mia legge che avete ricevuto. Amen.