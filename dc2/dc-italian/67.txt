Rivelazione data tramite Joseph Smith, il Profeta, a Hiram, Ohio, all’inizio di novembre del 1831. L’occasione fu quella di una speciale conferenza, nella quale fu presa in esame e decisa la pubblicazione delle rivelazioni già ricevute dal Signore tramite il Profeta (vedi l’intestazione della sezione 1). William W. Phelps aveva da poco avviato la tipografia della Chiesa a Independence, Missouri. La conferenza decise di pubblicare le rivelazioni nel Book of Commandments [Libro dei Comandamenti] e di stampare 10.000 copie (le quali, per via di difficoltà impreviste, furono ridotte a 3.000). Molti fratelli portarono solenne testimonianza che le rivelazioni raccolte a quel tempo per la pubblicazione erano realmente veritiere, come era stato testimoniato dallo Spirito Santo riversato su di loro. La storia di Joseph Smith riporta che, dopo che era stata ricevuta la rivelazione nota come sezione 1, c’erano stati dei commenti riguardo al linguaggio usato nelle rivelazioni. Ne seguì la presente rivelazione.
1–3: il Signore ascolta le preghiere dei Suoi anziani e veglia su di loro; 4–9: Egli sfida la persona più sapiente a riprodurre la minima delle Sue rivelazioni; 10–14: gli anziani fedeli saranno vivificati dallo Spirito e vedranno il volto di Dio.
Prestate attenzione e date ascolto, o voi anziani della mia chiesa, che vi siete riuniti assieme, le cui preghiere io ho udito, i cui cuori Io conosco e i cui desideri sono saliti dinanzi a me.
Prestate attenzione, ed ecco, i miei occhi sono su di voi, e i cieli e la terra sono nelle mie mani, e le ricchezze dell’eternità son io che le do.
Vi siete sforzati di credere che avreste ricevuto la benedizione che vi era offerta; ma ecco, in verità vi dico: vi erano dei timori nel vostro cuore, e in verità è questa la ragione per cui non l’avete ricevuta.
Ed ora io, il Signore, vi do una testimonianza della verità di questi comandamenti, che stanno dinanzi a voi.
I vostri occhi hanno osservato il mio servitore Joseph Smith jr e avete conosciuto il suo linguaggio, e avete conosciuto le sue imperfezioni; e avete in cuor vostro cercato la sapienza per potervi esprimere al di là del suo linguaggio; anche questo lo sapete.
Ora, cercate nel Libro dei Comandamenti anche il minimo che è fra di essi e scegliete quello fra di voi che è il più sapiente;
Ossia, se v’è qualcuno fra voi che ne faccia uno simile, allora siete giustificati nel dire che non sapete che essi sono veri.
Ma se non potete farne uno simile, siete sotto condanna se non portate testimonianza che sono veri.
Poiché sapete che non v’è in essi alcuna iniquità, e ciò che è retto scende dall’alto, dal Padre delle luci.
E ancora, in verità vi dico, che è vostro privilegio, e faccio una promessa a voi che siete stati ordinati a questo ministero, che nella misura in cui vi spoglierete delle gelosie e dei timori, e vi umilierete dinanzi a me, poiché non siete abbastanza umili, il velo sarà strappato, e voi mi vedrete e saprete che io sono; non con la mente carnale, né con quella naturale, ma con quella spirituale.
Poiché nessun uomo ha mai veduto Dio nella carne, se non è vivificato dallo Spirito di Dio.
Né alcun uomo naturale né mente carnale possono sopportare la presenza di Dio.
Voi non siete in grado di sopportare la presenza di Dio ora, né il ministero degli angeli; pertanto, continuate con pazienza fino a che siate resi perfetti.
Non lasciate che la vostra mente si volti indietro; e quando sarete degni, a mio tempo debito, voi vedrete e saprete ciò che è stato conferito su di voi dalle mani del mio servitore Joseph Smith jr. Amen.