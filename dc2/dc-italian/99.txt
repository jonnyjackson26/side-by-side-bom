Rivelazione data tramite Joseph Smith, il Profeta, a John Murdock il 29 agosto 1832 a Hiram, Ohio. Per oltre un anno, John Murdock aveva predicato il Vangelo, mentre i suoi figli — senza madre dopo la morte di sua moglie, Julia Capp, nell’aprile del 1831 — abitavano con altre famiglie in Ohio.
1–8: John Murdock è chiamato a proclamare il Vangelo e coloro che accetteranno lui accetteranno il Signore, e otterranno misericordia.
Ecco, così dice il Signore al mio servitore John Murdock: tu sei chiamato ad andare nelle regioni dell’est, di casa in casa, di villaggio in villaggio e di città in città, per proclamare il mio Vangelo eterno ai loro abitanti, in mezzo alla persecuzione e alla malvagità.
E colui che accetta te, accetta me; e avrai il potere di proclamare la mia parola con la dimostrazione del mio Santo Spirito.
E colui che ti riceverà come un bambino, riceverà il mio regno; e benedetti saranno loro, poiché otterranno misericordia.
E chiunque ti respingerà sarà respinto da mio Padre, e la sua casa pure; e tu dovrai lavarti i piedi, in un luogo nascosto lungo il cammino, a testimonianza contro di loro.
E sì, ecco, io vengo presto in giudizio per convincere tutti degli atti empi che hanno commesso contro di me, come è scritto di me nel volume del libro.
Ed ora, in verità ti dico che non è opportuno che tu parta finché non si sia provveduto ai tuoi figli e non siano fatti salire, con gentilezza, al vescovo di Sion.
E dopo alcuni anni, se lo desidererai da me, anche tu potrai salire in quella buona terra, per prendere possesso della tua eredità;
Altrimenti, continua a proclamare il mio Vangelo finché non sarai preso. Amen.