Rivelazione data a Joseph Smith, il Profeta, ad Harmony, Pennsylvania, nell’agosto del 1830. Nel preparare una riunione religiosa durante la quale doveva essere amministrato il sacramento del pane e del vino, Joseph uscì per procurarsi del vino. Incontrò un messaggero celeste e ricevette questa rivelazione, parte della quale fu scritta al momento e il resto nel settembre successivo. Ora nel servizio sacramentale della Chiesa viene usata l’acqua invece del vino.
1–4: vengono indicati i simboli da usare nel prendere il sacramento; 5–14: Cristo e i Suoi servitori di tutte le dispensazioni devono prendere il sacramento; 15–18: rivestirsi dell’intera armatura di Dio.
Ascolta la voce di Gesù Cristo, tuo Signore, tuo Dio e tuo Redentore, la cui parola è viva e potente.
Poiché, ecco, io ti dico che non importa ciò che mangerete o ciò che berrete quando prenderete il sacramento, se accadrà che lo fate con occhio rivolto unicamente alla mia gloria, ricordando al cospetto del Padre il mio corpo che fu deposto per voi e il mio sangue che fu versato per la remissione dei vostri peccati.
Pertanto, vi do un comandamento: che non compriate vino né bevanda forte dai vostri nemici;
Pertanto, non bevetene, eccetto che sia nuovo, fatto da voi, sì, in questo regno di mio Padre che sarà edificato sulla terra.
Ecco, qui sta la mia saggezza; pertanto, non meravigliatevi poiché verrà l’ora in cui berrò del frutto della vigna con voi sulla terra, e con Moroni, che vi ho mandato per rivelare il Libro di Mormon, che contiene la pienezza del mio Vangelo eterno, al quale ho affidato le chiavi della storia del legno di Efraim;
E anche con Elias, al quale ho affidato le chiavi per realizzare la restaurazione di tutte le cose, di cui hanno parlato tutti i santi profeti fin dal principio del mondo, riguardo agli ultimi giorni;
E anche Giovanni, figlio di Zaccaria, il quale Zaccaria egli (Elias) visitò e al quale promise che avrebbe avuto un figlio il cui nome doveva essere Giovanni, e che sarebbe stato riempito dello spirito di Elias;
Il quale Giovanni ho mandato a voi, miei servitori Joseph Smith jr e Oliver Cowdery, per ordinarvi al primo sacerdozio che avete ricevuto, affinché foste chiamati e ordinati proprio come Aaronne;
E anche Elia, al quale ho affidato le chiavi del potere di volgere il cuore dei padri verso i figli e il cuore dei figli verso i padri, affinché la terra intera non sia colpita con una maledizione;
E anche con Giuseppe, Giacobbe, Isacco e Abrahamo, vostri padri, tramite i quali rimangono le promesse;
E anche con Michele, ossia Adamo, il padre di tutti, il principe di tutti, l’Antico di giorni;
E anche con Pietro, Giacomo e Giovanni, che vi ho mandato e mediante i quali vi ho ordinati e confermati per essere apostoli e testimoni speciali del mio nome, e portare le chiavi del vostro ministero e delle stesse cose che rivelai loro;
Ai quali ho affidato le chiavi del mio regno e una dispensazione del Vangelo per gli ultimi tempi; e per la pienezza dei tempi, nei quali radunerò tutte le cose in una, sia quelle che sono in cielo che quelle che sono sulla terra;
E anche con tutti coloro che mio Padre mi ha dato fuori dal mondo.
Pertanto, rincuoratevi e gioite, cingetevi i lombi e prendete su di voi la mia completa armatura, per essere in grado di resistere al giorno malvagio, avendo fatto tutto per essere in grado restare saldi.
State dunque saldi, avendo i lombi cinti di verità, indossando la corazza della rettitudine e calzando i piedi con la preparazione del Vangelo di pace, che ho mandato i miei angeli ad affidarvi;
Prendendo lo scudo della fede, col quale sarete in grado di spegnere tutti i dardi infuocati del maligno;
E prendete l’elmo della salvezza, e la spada del mio Spirito che riverserò su di voi, e la mia parola che vi rivelerò; e siate concordi in merito a tutte quante le cose che mi chiederete, e siate fedeli fino a che io venga, e sarete elevati, affinché dove sono io siate voi pure. Amen.