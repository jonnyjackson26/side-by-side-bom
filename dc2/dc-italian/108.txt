Rivelazione data tramite Joseph Smith, il Profeta, a Kirtland, Ohio, il 26 dicembre 1835. Questa sezione fu ricevuta su richiesta di Lyman Sherman, che in precedenza era stato ordinato settanta e che era venuto dal Profeta con la richiesta di una rivelazione per poter conoscere il proprio dovere.
1–3: Lyman Sherman è perdonato dei suoi peccati; 4–5: deve essere annoverato tra gli anziani dirigenti della Chiesa; 6–8: è chiamato a predicare il Vangelo e a rafforzare i suoi fratelli.
In verità così ti dice il Signore, mio servitore Lyman: I tuoi peccati ti sono perdonati, perché hai obbedito alla mia voce, salendo qui questa mattina per ricevere consiglio da colui che ho nominato.
Perciò, che la tua anima sia in pace riguardo alla tua posizione spirituale, e non resistere più alla mia voce.
E alzati e sii più attento d’ora in avanti nell’osservare i voti che hai fatto e che fai, e sarai benedetto con immense benedizioni.
Attendi pazientemente finché non sarà convocata dai miei servitori un’assemblea solenne; allora sarai ricordato assieme ai primi dei miei anziani e riceverai il diritto, per ordinazione, assieme al resto dei miei anziani che io ho scelto.
Ecco, questa è la promessa che il Padre ti fa, se continui fedelmente.
E ciò si adempirà su di te nel giorno in cui avrai diritto di predicare il mio Vangelo dovunque ti manderò, da allora in avanti, dal quel momento.
Perciò, rafforza i tuoi fratelli in ogni tuo comportamento, in tutte le tue preghiere, in tutte le tue esortazioni e in tutte le tue azioni.
Ed ecco, io sarò con te per benedirti e per liberarti, per sempre. Amen.