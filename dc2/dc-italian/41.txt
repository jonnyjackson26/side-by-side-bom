Rivelazione data tramite Joseph Smith, il Profeta, alla Chiesa, a Kirtland, Ohio, il 4 febbraio 1831. Questa rivelazione istruisce il Profeta e i dirigenti della Chiesa di pregare per ricevere la “legge” di Dio (vedi la sezione 42). Joseph Smith era appena arrivato a Kirtland da New York e Leman Copley, membro della Chiesa nella vicina Thompson, Ohio, “chiese al fratello Joseph e a Sidney [Rigdon] di vivere con lui ed egli avrebbe fornito loro vitto e alloggio”. La seguente rivelazione chiarisce dove Joseph e Sidney avrebbero dovuto vivere e chiama, inoltre, Edward Partridge a essere il primo vescovo della Chiesa.
1–3: gli anziani governeranno la Chiesa mediante lo spirito di rivelazione; 4–6: i veri discepoli accetteranno e rispetteranno la legge del Signore; 7–12: Edward Partridge è nominato vescovo della Chiesa.
Date ascolto e udite, o voi, popolo mio, dice il Signore e vostro Dio; voi che prendo diletto a benedire con la più grande fra tutte le benedizioni, voi che mi ascoltate; e voi che non mi ascoltate, che avete professato il mio nome, vi maledirò con le più pesanti fra tutte le maledizioni.
Date ascolto, o voi anziani della mia chiesa che io ho chiamato; ecco, io vi do un comandamento: che vi raduniate per accordarvi sulla mia parola;
E mediante la preghiera della fede voi riceverete la mia legge, affinché possiate sapere come governare la mia chiesa e possiate tenere ogni cosa in ordine dinanzi a me.
E io sarò il vostro governatore quando verrò; ed ecco, io vengo presto, e voi badate che la mia legge sia rispettata.
Colui che accetta la mia legge e la mette in pratica è mio discepolo; e colui che dice di accettarla e non la mette in pratica non è mio discepolo, e sarà scacciato di mezzo a voi;
Poiché non è opportuno che le cose che appartengono ai figlioli del regno siano date a coloro che non sono degni, ossia ai cani, ovvero che le perle siano gettate davanti ai porci.
E ancora, è opportuno che al mio servitore Joseph Smith jr sia costruita una casa, nella quale vivere e tradurre.
E ancora, è opportuno che il mio servitore Sidney Rigdon viva come gli par bene, nella misura in cui osserverà i miei comandamenti.
E ancora, ho chiamato il mio servitore Edward Partridge; e do un comandamento: che egli venga incaricato per voce della chiesa e sia ordinato vescovo sulla chiesa, e che lasci il suo commercio per dedicare tutto il suo tempo a lavorare per la chiesa;
Per badare ad ogni cosa come gli sarà assegnato nelle mie leggi, il giorno in cui le darò.
E ciò perché il suo cuore è puro dinanzi a me, poiché egli è simile all’antico Natanaele, nel quale non v’è frode.
Queste parole sono date per voi e sono pure dinanzi a me; pertanto badate a come le prendete, poiché la vostra anima ne dovrà rendere conto nel giorno del giudizio. Così sia. Amen.