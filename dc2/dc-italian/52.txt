Rivelazione data tramite Joseph Smith, il Profeta, agli anziani della Chiesa a Kirtland, Ohio, il 6 giugno 1831. Era stata tenuta una conferenza a Kirtland iniziata il 3 e conclusa il 6 giugno. A questa conferenza furono eseguite le prime ordinazioni particolari all’ufficio di sommo sacerdote, e furono riconosciute e condannate certe manifestazioni di spiriti falsi e ingannatori.
1–2: viene stabilito che la conferenza successiva si terrà nel Missouri; 3–8: vengono fatte le nomine di alcuni anziani che viaggeranno insieme; 9–11: gli anziani devono insegnare quello che hanno scritto gli apostoli e i profeti; 12–21: coloro che sono illuminati dallo Spirito producono frutti di lode e di saggezza; 22–44: vari anziani sono incaricati di andare a predicare il Vangelo mentre sono in viaggio verso il Missouri per la conferenza.
Ecco, così dice il Signore agli anziani che ha chiamato e scelto in questi ultimi giorni, mediante la voce del Suo Spirito —
E dice: Io, il Signore, vi renderò noto ciò che voglio che voi facciate da ora fino alla prossima conferenza, che sarà tenuta nel Missouri, sulla terra che consacrerò al mio popolo, che è un rimanente di Giacobbe, e a coloro che sono eredi secondo l’alleanza.
Pertanto in verità vi dico: che i miei servitori Joseph Smith jr e Sidney Rigdon si mettano in viaggio non appena potranno finire i preparativi per lasciare la loro casa, e viaggino verso la terra del Missouri.
E nella misura in cui mi saranno fedeli, sarà reso loro noto ciò che dovranno fare;
E se saranno fedeli, sarà pure resa loro nota la terra della vostra eredità.
Ma se non saranno fedeli saranno recisi, sì, come Io vorrò, come mi parrà bene.
E ancora, in verità vi dico: che i miei servitori Lyman Wight e John Corrill si mettano rapidamente in viaggio;
E anche il mio servitore John Murdock e il mio servitore Hyrum Smith si mettano in viaggio per lo stesso luogo per la via di Detroit.
E che viaggino di là predicando la parola lungo il cammino, senza dir nulla di più di quanto hanno scritto i profeti e gli apostoli e di quanto è insegnato loro dal Consolatore tramite la preghiera della fede.
Che essi vadano a due a due, e così predichino lungo il cammino in ogni congregazione, battezzando mediante l’acqua e imponendo le mani presso l’acqua.
Poiché così dice il Signore: Io accorcerò la mia opera in rettitudine, poiché vengono i giorni in cui manderò castighi, fino alla vittoria.
E che il mio servitore Lyman Wight faccia attenzione, poiché Satana desidera vagliarlo come la pula.
Ed ecco, colui che è fedele sarà fatto governatore su molte cose.
E ancora, vi darò un modello in ogni cosa, affinché non siate ingannati; poiché Satana è in giro sulla terra e va di qua e di là, ingannando le nazioni —
Pertanto, colui che prega, e il cui spirito è contrito, è accettato da me, se obbedisce alle mie ordinanze.
Colui che parla, e il cui spirito è contrito, il cui linguaggio è mite ed edifica, quello è di Dio, se obbedisce alle mie ordinanze.
E ancora, colui che trema sotto il mio potere sarà reso forte e produrrà frutti di lode e di saggezza, secondo le rivelazioni e le verità che vi ho dato.
E ancora, colui che è sopraffatto e non produce frutti, proprio secondo questo modello, non viene da me.
Pertanto, mediante questo modello riconoscerete gli spiriti in tutti i casi sotto tutti i cieli.
E i giorni sono giunti: sarà fatto agli uomini secondo la loro fede.
Ecco, questo comandamento è dato a tutti gli anziani che Io ho scelto.
E ancora, in verità vi dico: anche i miei servitori Thomas B. Marsh ed Ezra Thayre si mettano in viaggio, predicando la parola lungo il cammino verso quella stessa terra.
E ancora, il mio servitore Isaac Morley e il mio servitore Ezra Booth si mettano in viaggio, predicando pure la parola lungo il cammino verso quella stessa terra.
E ancora, i miei servitori Edward Partridge e Martin Harris si mettano in viaggio con i miei servitori Sidney Rigdon e Joseph Smith jr.
Anche i miei servitori David Whitmer e Harvey Whitlock si mettano in viaggio e predichino lungo il cammino verso quella stessa terra.
E i miei servitori Parley P. Pratt e Orson Pratt si mettano in viaggio, e predichino lungo il cammino, pure verso quella stessa terra.
E anche i miei servitori Solomon Hancock e Simeon Carter si mettano in viaggio verso quella stessa terra, e predichino lungo il cammino.
Anche i miei servitori Edson Fuller e Jacob Scott si mettano in viaggio.
E anche i miei servitori Levi W. Hancock e Zebedee Coltrin si mettano in viaggio.
Anche i miei servitori Reynolds Cahoon e Samuel H. Smith si mettano in viaggio.
Anche i miei servitori Wheeler Baldwin e William Carter si mettano in viaggio.
E i miei servitori Newel Knight e Selah J. Griffin siano entrambi ordinati e si mettano anch’essi in viaggio.
Sì, in verità vi dico: che tutti questi si mettano in viaggio verso un unico luogo, con diversi percorsi, e l’uno non costruisca sulle fondamenta dell’altro, né viaggi sulla pista di un altro.
Colui che è fedele sarà protetto e benedetto con molti frutti.
E ancora vi dico: che i miei servitori Joseph Wakefield e Salomon Humphrey si mettano in viaggio verso le terre dell’Est;
Che lavorino con la loro famiglia, e non proclamino null’altro che i profeti e gli apostoli, ciò che hanno veduto e udito e che credono con la massima certezza, affinché le profezie possano essere adempiute.
In conseguenza della trasgressione, ciò che era stato conferito a Heman Basset gli sia tolto e sia posto sulla testa di Simonds Ryder.
E ancora, in verità vi dico; che Jared Carter sia ordinato sacerdote, e anche George James sia ordinato sacerdote.
Che il resto degli anziani veglino sulle chiese, e proclamino la parola nelle regioni ad esse circostanti; e che lavorino con le loro mani, affinché non vi siano praticate né idolatria né malvagità.
E ricordate in ogni cosa i poveri e i bisognosi, gli ammalati e gli afflitti, poiché colui che non fa queste cose non è mio discepolo.
E ancora, che i miei servitori Joseph Smith jr, e Sidney Rigdon ed Edward Partridge prendano con sé una raccomandazione da parte della chiesa. E se ne faccia una anche per il mio servitore Oliver Cowdery.
E così, proprio come ho detto, se siete fedeli vi riunirete assieme per gioire nella terra del Missouri, che è la terra della vostra eredità, e che ora è la terra dei vostri nemici.
Ma ecco, Io, il Signore, affretterò la città a suo tempo, e coronerò i fedeli con gioia e con allegrezza.
Ecco, Io sono Gesù Cristo, il Figlio di Dio, e li eleverò all’ultimo giorno. Così sia. Amen.