Rivelazione data a Joseph Smith, il Profeta, e a Sidney Rigdon a Perrysburg, New York, il 12 ottobre 1833. Essendo stati per parecchi giorni lontano dalle loro famiglie, i due fratelli si sentivano preoccupati per esse.
1–4: Joseph e Sidney devono predicare il Vangelo per la salvezza delle anime; 5–8: sarà loro dato nell’ora stessa ciò che dovranno dire; 9–12: Sidney sia il portavoce e Joseph un rivelatore, e sia possente nella testimonianza; 13–17: il Signore susciterà un popolo puro e gli obbedienti saranno salvati.
In verità così dice il Signore, amici miei Sidney e Joseph: le vostre famiglie stanno bene; esse sono nelle mie mani e io farò con loro come mi sembra opportuno, poiché in me v’è ogni potere.
Seguitemi dunque e ascoltate il consiglio che vi darò.
Sì, ecco, ho molte persone in questo luogo e nelle regioni qui attorno; e una porta utile deve essere aperta nelle regioni qui attorno, in queste terre dell’Est.
Per questo io, il Signore, vi ho permesso di venire in questo luogo, poiché così mi era opportuno per la salvezza delle anime.
Perciò in verità vi dico: alzate la voce verso questa gente; dite i pensieri che vi metterò nel cuore, e non sarete confusi dinanzi agli uomini;
Poiché vi sarà dato nell’ora stessa, sì, nel momento stesso, ciò che dovrete dire.
Ma vi do il comandamento di proclamare qualunque cosa proclamiate in nome mio, con solennità di cuore, in spirito di mitezza, in ogni cosa.
E vi faccio questa promessa: che fin quanto farete così, lo Spirito Santo sarà riversato per portare testimonianza di tutte quante le cose che direte.
E mi è opportuno che tu, mio servitore Sidney, sia un portavoce verso questa gente; sì, in verità ti ordinerò a questa chiamata, ossia di essere un portavoce per il mio servitore Joseph.
E a lui darò il potere di essere possente nella testimonianza.
E a te darò il potere di essere possente nell’esporre tutte le scritture, affinché tu possa essere un portavoce per lui; ed egli sarà per te un rivelatore, affinché tu possa conoscere la certezza di ogni cosa relativa alle cose del mio regno sulla terra.
Perciò, continuate il vostro viaggio e che il vostro cuore gioisca; poiché, ecco, io sarò con voi, sì, fino alla fine.
Ed ora vi do una parola riguardo a Sion. Sion sarà redenta, sebbene essa sia castigata per una breve stagione.
I tuoi fratelli, i miei servitori Orson Hyde e John Gould sono nelle mie mani; e fin quanto rispetteranno i miei comandamenti saranno salvati.
Perciò, che il vostro cuore sia confortato; poiché ogni cosa coopererà al bene di coloro che camminano rettamente e per la santificazione della chiesa.
Poiché io mi susciterò un popolo puro che mi servirà in rettitudine.
E tutti coloro che invocano il nome del Signore e rispettano i suoi comandamenti saranno salvati. Così sia. Amen.