Rivelazione data a Joseph Smith, il Profeta, a Fayette, New York, il 6 aprile 1830. Questa rivelazione fu data in occasione dell’organizzazione della Chiesa alla data suddetta nella casa di Peter Whitmer sr. Vi parteciparono sei uomini che erano stati battezzati in precedenza. Per voto unanime queste persone espressero il loro desiderio e la loro determinazione di organizzarsi secondo il comandamento di Dio (vedi la sezione 20). Essi votarono pure di accettare e sostenere Joseph Smith jr e Oliver Cowdery come dirigenti presiedenti della Chiesa. Mediante l’imposizione delle mani Joseph ordinò poi Oliver anziano della Chiesa e Oliver ordinò allo stesso modo Joseph. Dopo la distribuzione del sacramento Joseph e Oliver imposero le mani sui partecipanti individualmente, per conferire lo Spirito Santo e per confermare ciascuno come membro della Chiesa.
1–3: Joseph Smith è chiamato ad essere veggente, traduttore, profeta, apostolo e anziano; 4–8: la sua parola guiderà la causa di Sion; 9–12: i santi crederanno alle sue parole quando egli parlerà mediante il Consolatore.
Ecco, ci sarà un registro tenuto fra voi; e in esso tu sarai chiamato veggente, traduttore, profeta, apostolo di Gesù Cristo, anziano della chiesa, per volontà di Dio Padre e per la grazia del tuo Signore Gesù Cristo,
Essendo ispirato dallo Spirito Santo a porne le fondamenta e ad edificarla fino alla fede più santa;
La quale chiesa fu organizzata e stabilita nell’anno del vostro Signore milleottocentotrenta, nel quarto mese e nel sesto giorno del mese che è chiamato aprile.
Pertanto, e intendo la chiesa, date ascolto a tutte le sue parole e ai suoi comandamenti che egli vi darà come li riceve, camminando in tutta santità dinnanzi a me;
Poiché accoglierete la sua parola come se fosse dalla mia propria bocca, in tutta pazienza e fede.
Poiché, se fate queste cose, le porte dell’inferno non prevarranno contro di voi; sì, e il Signore Iddio disperderà i poteri delle tenebre dinanzi a voi e farà sì che i cieli siano scossi per il vostro bene e per la gloria del suo nome.
Poiché così dice il Signore Iddio: Io l’ho ispirato a promuovere la causa di Sion con grande potere di fare il bene, e conosco la sua diligenza, e ho udito le sue preghiere.
Sì, ho visto il suo pianto per Sion, e farò sì che non pianga più per lei; poiché sono giunti per lui i giorni d’allegrezza, fino ad avere la remissione dei suoi peccati e la manifestazione delle mie benedizioni sulle sue opere.
Poiché ecco, io benedirò con una possente benedizione tutti coloro che lavorano nella mia vigna, ed essi crederanno alle sue parole, che gli sono date per mio tramite dal Consolatore, che manifesta che Gesù fu crocifisso da dei peccatori per i peccati del mondo, sì, per la remissione dei peccati ai cuori contriti.
Pertanto mi è opportuno che egli sia ordinato da te, mio apostolo Oliver Cowdery;
E questa è un’ordinanza per te, che tu sia un anziano sotto la sua mano, essendo egli per te il primo, affinché tu possa essere un anziano per questa chiesa di Cristo che porta il mio nome —
E il primo predicatore di questa chiesa alla chiesa e dinanzi al mondo, sì, dinanzi ai Gentili; sì, e così dice il Signore Iddio, ecco, anche ai Giudei. Amen.