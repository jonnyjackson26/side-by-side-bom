Rivelazione data tramite Joseph Smith, il Profeta, a Sidney Rigdon, Parley P. Pratt e Leman Copley, a Kirtland, Ohio, il 7 maggio 1831. Leman Copley aveva abbracciato il Vangelo, ma si atteneva ancora ad alcuni insegnamenti degli Shakers (Società Unita dei Credenti nella Seconda Apparizione del Cristo) dei quali aveva in passato fatto parte. Alcune credenze degli shaker erano che la seconda venuta di Cristo fosse già avvenuta, e che Egli fosse apparso sotto forma di una donna, cioè Ann Lee. Essi non ritenevano essenziale il battesimo mediante l’acqua. Non accettavano il matrimonio e credevano in una vita di totale celibato. Alcuni shaker vietavano altresì di mangiare la carne. Nella prefazione a questa rivelazione, la storia di Joseph Smith afferma: “Allo scopo di avere una più perfetta comprensione sull’argomento, chiesi al Signore e ricevetti quanto segue”. La rivelazione confuta alcuni concetti fondamentali del gruppo degli shaker. I suddetti fratelli portarono una copia della rivelazione alla comunità degli shaker (nelle vicinanze di Cleveland, Ohio) e la lessero a loro nella sua interezza, ma essa fu respinta.
1–7: il giorno e l’ora della venuta di Cristo rimarranno sconosciuti finché Egli verrà; 8–14: per ottenere la salvezza è necessario pentirsi, credere nel Vangelo e obbedire alle ordinanze; 15–16: il matrimonio è ordinato da Dio; 17–21: il consumo di carne è approvato; 22–28: prima della Seconda Venuta Sion prospererà e i Lamaniti fioriranno come una rosa.
Date ascolto alla mia parola, miei servitori Sidney, Parley e Leman; poiché ecco, in verità vi dico che vi do il comandamento di andare a predicare il mio Vangelo che avete ricevuto, proprio come lo avete ricevuto, agli Shakers.
Ecco, io vi dico che essi desiderano conoscere la verità in parte, ma non tutta, poiché non sono retti dinanzi a me e hanno bisogno di pentirsi.
Pertanto, io mando voi, miei servitori Sidney e Parley, a predicar loro il Vangelo.
E il mio servitore Leman sia ordinato a quest’opera, affinché possa ragionare con loro, non secondo quanto ha da essi ricevuto, ma secondo quanto gli verrà insegnato da voi, miei servitori; e se farà così lo benedirò, altrimenti non prospererà.
Così dice il Signore; poiché io sono Dio, e ho mandato il mio Figlio Unigenito nel mondo per la redenzione del mondo, e ho decretato che colui che Lo accetta sarà salvato, e colui che non Lo accetta sarà dannato —
E essi hanno fatto al Figlio dell’Uomo come hanno voluto; ed egli ha preso il suo potere alla destra della sua gloria e ora regna nei cieli, e regnerà finché non scenderà sulla terra per mettere sotto i piedi tutti i suoi nemici, tempo che è vicino —
Io, il Signore Iddio, l’ho detto; ma l’ora e il giorno nessun uomo li conosce, né gli angeli in cielo, né li conosceranno fino a che egli venga.
Pertanto, voglio che tutti gli uomini si pentano, poiché sono tutti soggetti al peccato, eccetto coloro che ho riservato a me, santi uomini che voi non conoscete.
Pertanto, vi dico che vi ho mandato la mia eterna alleanza, sì, quella che era fin dal principio.
E ciò che ho promesso l’ho adempiuto, e le nazioni della terra si inchineranno ad essa; e se non lo faranno spontaneamente, decadranno, poiché ciò che ora si esalta da sé sarà abbassato a forza.
Pertanto, vi do il comandamento che andiate fra quella gente e diciate loro, come il mio antico apostolo il cui nome era Pietro:
Credete nel nome del Signore Gesù, che fu sulla terra e che deve venire, il principio e la fine;
Pentitevi e siate battezzati nel nome di Gesù Cristo per la remissione dei peccati, secondo il santo comandamento;
E chiunque lo farà, riceverà il dono dello Spirito Santo mediante l’imposizione delle mani da parte degli anziani della chiesa.
E ancora, in verità vi dico che chiunque proibisce di sposarsi non è ordinato da Dio, poiché il matrimonio è ordinato da Dio all’uomo.
Pertanto, è legittimo che egli abbia una sola moglie, e i due saranno una sola carne, e tutto ciò affinché la terra possa rispondere al fine della sua creazione;
E affinché possa essere riempita a misura d’uomo, secondo la sua creazione prima che fosse fatto il mondo.
E chiunque comanda di astenersi dalla carne, cioè che l’uomo non ne mangi, non è ordinato da Dio;
Poiché ecco, le bestie dei campi e gli uccelli dell’aria e ciò che viene dalla terra è ordinato per uso dell’uomo, per cibo e per vesti, e affinché possa avere in abbondanza.
Ma non è accordato ad un uomo di possedere qualcosa che sia in più di un altro, pertanto il mondo giace nel peccato.
E guai all’uomo che sparge sangue o spreca carne senza averne bisogno.
E ancora, in verità vi dico che il Figlio dell’Uomo non viene sotto forma di una donna, né di un uomo che cammina sulla terra.
Pertanto, non lasciatevi ingannare, ma perseverate con costanza, in attesa che i cieli siano scossi e la terra tremi e vacilli di qua e di là come un ubriaco, e le valli siano innalzate e le montagne abbassate, e i luoghi scabrosi divengano lisci; e tutto ciò quando l’angelo suonerà la sua tromba.
Ma prima che venga il gran giorno del Signore, Giacobbe prospererà nel deserto e i Lamaniti fioriranno come una rosa.
Sion prospererà sulle colline e gioirà sulle montagne, e sarà riunita nel luogo che ho fissato.
Ecco, io vi dico, procedete come vi ho comandato; pentitevi di tutti i vostri peccati; chiedete e riceverete; bussate e vi sarà aperto.
Ecco, io andrò innanzi a voi e sarò la vostra retroguardia; e sarò in mezzo a voi, e voi non sarete confusi.
Ecco, io sono Gesù Cristo e vengo presto. Così sia. Amen.