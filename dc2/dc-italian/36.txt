Rivelazione data tramite Joseph Smith, il Profeta, a Edward Partridge vicino a Fayette, New York, il 9 dicembre 1830 (vedi l’intestazione della sezione 35). La storia di Joseph Smith afferma che Edward Partridge “era un modello di devozione e uno dei grandi uomini del Signore”.
1–3: il Signore pone la Sua mano su Edward Partridge per mano di Sidney Rigdon; 4–8: ogni uomo che riceve il Vangelo e il sacerdozio deve essere chiamato ad andare nel mondo a predicare.
Così dice il Signore Iddio, il Potente d’Israele: Ecco, io ti dico, mio servitore Edward, che tu sei benedetto e i tuoi peccati ti sono perdonati, e sei chiamato a predicare il mio Vangelo come con voce di tromba;
Ed io poserò la mia mano su di te per mano del mio servitore Sidney Rigdon e tu riceverai il mio Spirito, lo Spirito Santo, sì, il Consolatore, che ti insegnerà le cose pacifiche del regno;
E tu lo proclamerai a voce alta dicendo: Osanna, benedetto sia il nome dell’altissimo Iddio.
E ora ti do questa chiamata e questo comandamento riguardo a tutti gli uomini:
Che tutti coloro che verranno dinanzi ai miei servitori Sidney Rigdon e Joseph Smith jr, accettando questa chiamata e questo comandamento, siano ordinati e mandati a predicare il Vangelo eterno fra le nazioni,
E a gridare il pentimento dicendo: Salvatevi da questa generazione perversa e venite fuori dal fuoco, odiando perfino le vesti macchiate dalla carne.
E questo comandamento sarà dato agli anziani della mia chiesa, affinché ogni uomo che lo accetterà con tutto il cuore possa essere ordinato e mandato, proprio come ho detto.
Io sono Gesù Cristo, il Figlio di Dio; pertanto, cingiti i fianchi, e io verrò all’improvviso nel mio tempio. Proprio così. Amen.