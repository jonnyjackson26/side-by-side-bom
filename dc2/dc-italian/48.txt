Rivelazione data tramite Joseph Smith, il Profeta, a Kirtland, Ohio, il 10 marzo 1831. Il Profeta aveva chiesto al Signore di conoscere il modo di procedere per l’acquisto di terreni per l’insediamento dei santi. Si trattava di un’importante questione, in vista della migrazione dei membri della Chiesa dagli Stati Uniti orientali, in obbedienza al comando del Signore che si riunissero nell’Ohio (vedi le sezioni 37:1–3; 45:64).
1–3: i santi dell’Ohio devono condividere i loro terreni con i loro fratelli; 4–6: i santi devono acquistare terreni, costruire una città e seguire i consigli dei loro dirigenti.
È necessario che per il momento restiate nei vostri luoghi di residenza, come sarà conveniente in base alle circostanze.
E se avete dei terreni, datene una parte ai fratelli dell’est.
E se non avete terreni, che ne acquistino per il momento nelle regioni circostanti, come parrà loro opportuno, poiché deve essere necessario che abbiano un luogo per vivere per il momento.
Deve essere necessario che risparmiate tutto il denaro che potete e che otteniate tutto quello che potete in rettitudine, affinché col tempo siate in grado di acquistare della terra come eredità, sì, anche tutta la città.
Il luogo non deve essere ancora rivelato; ma dopo che i vostri fratelli saranno venuti dall’est si dovranno nominare alcuni uomini, e ad essi sarà accordato di conoscere il luogo, ossia ad essi sarà rivelato.
Ed essi saranno nominati per acquistare i terreni e per iniziare a porre le fondamenta della città; e allora comincerete a radunarvi con le vostre famiglie, ognuno secondo la sua famiglia, secondo le sue condizioni e come gli sarà indicato dalla presidenza e dal vescovo della chiesa, secondo le leggi e i comandamenti che avete ricevuto e quelli che riceverete in seguito. Così sia. Amen.