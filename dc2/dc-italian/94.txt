Rivelazione data tramite Joseph Smith, il Profeta, a Kirtland, Ohio, il 2 agosto 1833. Hyrum Smith, Reynolds Cahoon e Jared Carter sono chiamati a formare il comitato edilizio della Chiesa.
1–9: il Signore dà un comandamento relativo alla costruzione di una casa per il lavoro della Presidenza; 10–12: deve essere costruita una tipografia; 13–17: vengono assegnate alcune eredità.
E ancora, in verità vi dico, amici miei: vi do il comandamento di cominciare un’opera di pianificazione e di preparazione per l’inizio e la fondazione della città del palo di Sion, qui nella terra di Kirtland, a cominciare dalla mia casa.
Ed ecco, ciò deve essere fatto secondo il modello che vi ho dato.
E che il primo lotto a sud mi venga consacrato per la costruzione di una casa per la Presidenza, per il lavoro di presidenza nell’ottenere rivelazioni; e per il lavoro del ministero della Presidenza in tutte le cose relative alla chiesa e al regno.
In verità vi dico che essa dovrà essere costruita cinquantacinque piedi per sessantacinque, in larghezza e in lunghezza, nella sala interna.
E vi sia una sala di sotto e una sala di sopra, secondo il modello che vi sarà dato in seguito.
E sia dedicata al Signore fin dalle fondamenta, secondo l’ordine del sacerdozio, secondo il modello che vi sarà dato in seguito.
E sia interamente dedicata al Signore per il lavoro della Presidenza.
E non permettete che alcuna cosa impura vi entri; e la mia gloria vi sarà, e la mia presenza vi sarà.
Ma se vi entrerà qualche cosa impura, la mia gloria non vi sarà, e la mia presenza non vi entrerà.
E ancora, in verità vi dico: il secondo lotto a sud sia dedicato a me per la costruzione di una casa per me, per il lavoro di stampa della traduzione delle mie scritture e di tutte quante le cose che io vi comanderò.
Ed essa sia cinquantacinque piedi per sessantacinque, in larghezza e in lunghezza, nella sala interna; e vi sia una sala di sotto ed una di sopra.
E questa casa sia interamente dedicata al Signore fin dalle fondamenta, per il lavoro di stampa di ogni cosa qualsiasi io vi comanderò, per essere sacra, incontaminata, in ogni cosa secondo il modello, come vi sarà dato.
E sul terzo lotto riceva il mio servitore Hyrum Smith la sua eredità.
E sul primo e sul secondo lotto a nord ricevano la loro eredità i miei servitori Reynolds Cahoon e Jared Carter.
Affinché essi possano compiere il lavoro che ho loro assegnato, per essere un comitato per la costruzione delle mie case, secondo il comandamento che io, il Signore, vi ho dato.
Queste due case non dovranno essere costruite finché non vi darò un comandamento riguardo ad esse.
Ed ora, non vi do null’altro per il momento. Amen.