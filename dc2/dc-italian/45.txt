Rivelazione data tramite Joseph Smith, il Profeta, alla Chiesa, a Kirtland, Ohio, il 7 marzo 1831. Come prefazione alla trascrizione di questa rivelazione, la storia di Joseph Smith afferma: “In questo periodo della Chiesa […] venivano pubblicati […] e messi in circolazione molti falsi rapporti […] e storie insensate, […] per impedire alla gente di indagare su quest’opera o di abbracciare la fede. […] Ma per la gioia dei santi, […] ricevetti quanto segue”.
1–5: Cristo è il nostro avvocato presso il Padre; 6–10: il Vangelo è un messaggero per preparare la via dinanzi al Signore; 11–15: Enoc e i suoi fratelli furono accolti dal Signore presso di Sé; 16–23: Cristo rivela i segni della Sua venuta come erano stati dati sul Monte degli Ulivi; 24–38: il Vangelo sarà restaurato, i tempi dei Gentili si adempiranno e una malattia desolante coprirà la terra; 39–47: segni, prodigi e la risurrezione accompagneranno la Seconda Venuta; 48–53: Cristo starà sul Monte degli Ulivi, e i Giudei vedranno le ferite nelle Sue mani e nei Suoi piedi; 54–59: il Signore regnerà durante il Millennio; 60–62: al Profeta è comandato di iniziare la traduzione del Nuovo Testamento, tramite la quale saranno rese note importanti informazioni; 63–75: ai santi è comandato di radunarsi e di costruire la Nuova Gerusalemme, alla quale verranno persone da tutte le nazioni.
Date ascolto, o voi, popolo della mia chiesa, a cui è stato dato il regno; date ascolto e prestate orecchio a colui che pose le fondamenta della terra, che fece i cieli e tutte le loro schiere e dal quale furono fatte tutte le cose che vivono, che si muovono e hanno esistenza.
E di nuovo dico: date ascolto alla mia voce, per timore che la morte vi sorprenda; in un’ora in cui non ci penserete l’estate sarà passata, e la mietitura sarà finita, e la vostra anima non sarà salvata.
Ascoltate colui che è l’avvocato presso il Padre, che perora la vostra causa dinanzi a Lui —
Dicendo: Padre, guarda le sofferenze e la morte di colui che non peccò, nel quale Tu ti compiacesti; guarda il sangue di Tuo Figlio, che fu versato, il sangue di colui che Tu desti affinché Tu fossi glorificato;
Pertanto, Padre, risparmia questi miei fratelli che credono nel mio nome, affinché possano venire a me e avere vita eterna.
Date ascolto o voi, popolo della mia chiesa, e voi, anziani, ascoltate insieme e udite la mia voce mentre ancora si dice oggi, e non indurite il cuore;
Poiché, in verità vi dico che io sono l’Alfa e l’Omega, il principio e la fine, la luce e la vita del mondo — una luce che brilla nelle tenebre, e le tenebre non la comprendono.
Io venni presso i miei, e i miei non mi accettarono; ma a tutti coloro che mi accettarono diedi il potere di compiere molti miracoli e di divenire figli di Dio; e anche a coloro che credettero nel mio nome diedi il potere di ottenere la vita eterna.
E così ho mandato la mia eterna alleanza nel mondo, per essere una luce per il mondo e per essere uno stendardo per il mio popolo e affinché i Gentili la cercassero, e per essere un messaggero davanti al mio cospetto per preparare la via dinanzi a me.
Pertanto, venite ad essa, e con colui che viene io ragionerò come con gli uomini nei giorni antichi, e vi mostrerò il mio forte ragionamento.
Pertanto, date ascolto insieme, e lasciate che vi mostri la mia saggezza — la saggezza di colui che, voi dite, è il Dio di Enoc e dei suoi fratelli,
Che furono separati dalla terra e furono accolti presso di me — una città tenuta in serbo finché non giungerà un giorno di rettitudine — giorno che fu cercato da tutti gli uomini santi, ed essi non lo trovarono a causa della malvagità e delle abominazioni;
E riconobbero di essere stranieri e pellegrini sulla terra;
Ma ottennero la promessa che lo avrebbero trovato e veduto nella carne.
Pertanto, date ascolto e io ragionerò con voi, e vi parlerò e profetizzerò, come agli uomini nei giorni antichi.
E lo mostrerò chiaramente, come lo mostrai ai miei discepoli mentre stavo dinanzi a loro nella carne, e parlai loro dicendo: Poiché mi avete chiesto riguardo ai segni della mia venuta, nel giorno in cui verrò nella mia gloria, nelle nubi del cielo, per adempiere le promesse che feci ai vostri padri;
Poiché, dato che avete considerato la lunga assenza del vostro spirito dal vostro corpo come una schiavitù, vi mostrerò come verrà il giorno della redenzione, e anche la restaurazione della dispersa Israele.
E ora voi vedete questo tempio che è a Gerusalemme, che chiamate la casa di Dio, e i vostri nemici dicono che questa casa non cadrà mai.
Ma in verità vi dico che una desolazione piomberà su questa generazione come un ladro nella notte, e questo popolo sarà distrutto e disperso fra tutte le nazioni.
E questo tempio che voi ora vedete sarà abbattuto, cosicché non ne sarà lasciata una pietra sull’altra.
E avverrà che questa generazione di Giudei non passerà finché ogni desolazione di cui vi ho parlato a loro riguardo sia avvenuta.
Voi dite di sapere che verrà la fine del mondo; dite pure di sapere che i cieli e la terra passeranno;
E in questo dite il vero, poiché è così; ma queste cose che vi ho detto non passeranno prima che tutto sia adempiuto.
E vi ho detto questo riguardo a Gerusalemme; e quando verrà quel giorno, un residuo sarà disperso fra tutte le nazioni;
Ma saranno raccolti di nuovo; tuttavia dovranno rimanervi finché i tempi dei Gentili non saranno adempiuti.
E in quel giorno si udrà di guerre e di rumori di guerra, e la terra intera sarà in tumulto, e il cuore degli uomini verrà loro meno e si dirà che Cristo ritarda la sua venuta fino alla fine della terra.
E l’amore degli uomini si raffredderà, e l’iniquità abbonderà.
E quando saranno giunti i tempi dei Gentili, una luce scoppierà fra quelli che siedono nelle tenebre, e sarà la pienezza del mio Vangelo;
Ma essi non lo accolgono; poiché non percepiscono la luce, e distolgono il cuore da me a causa dei precetti degli uomini.
E in quella generazione si compiranno i tempi dei Gentili.
E vi saranno uomini di quella generazione che non moriranno prima di aver veduto un flagello straripante; poiché un’infermità desolante ricoprirà la terra.
Ma i miei discepoli staranno in luoghi santi e non saranno rimossi; ma, fra i malvagi, gli uomini leveranno la voce, malediranno Iddio e moriranno.
E vi saranno pure terremoti in diversi luoghi, e molte desolazioni; tuttavia gli uomini induriranno il cuore contro di me e impugneranno la spada gli uni contro gli altri, e si uccideranno l’un l’altro.
Allora, quando io, il Signore, ebbi detto queste parole ai miei discepoli, essi furono turbati.
E dissi loro: Non siate turbati, poiché quando tutte queste cose avverranno, potrete sapere che le promesse che vi sono state fatte si adempiranno.
E quando la luce comincerà a diffondersi, sarà per loro come nella parabola che vi mostrerò —
Voi guardate e osservate i fichi, e li vedete coi vostri occhi, e quando cominciano a rinverdire e le loro foglie sono ancor tenere dite che l’estate è ormai prossima;
E così sarà in quel giorno in cui vedranno tutte queste cose; allora sapranno che l’ora è prossima.
E avverrà che colui che mi teme attenderà il gran giorno del Signore che deve venire, sì, i segni della venuta del Figlio dell’Uomo.
Ed essi vedranno segni e prodigi, poiché saranno mostrati in alto nei cieli e in basso sulla terra.
E vedranno sangue, fuoco e vapori di fumo.
E prima che venga il giorno del Signore, il sole sarà oscurato, la luna sarà trasformata in sangue e le stelle cadranno dal cielo.
E il residuo sarà raccolto in questo luogo.
E allora mi cercheranno, ed ecco, io verrò; e mi vedranno nelle nubi del cielo, rivestito di potere e di grande gloria, con tutti i santi angeli; e colui che non mi cercherà sarà reciso.
Ma prima che cada il braccio del Signore, un angelo suonerà la sua tromba, e i santi che hanno dormito usciranno per venirmi incontro nelle nubi.
Pertanto, se avete dormito in pace, benedetti voi; poiché, come ora mi vedete e sapete che io sono, così pure verrete a me e la vostra anima vivrà, e la vostra redenzione sarà resa perfetta; e i santi verranno dai quattro canti della terra.
Allora il braccio del Signore cadrà sulle nazioni.
E allora il Signore poserà il piede su questo monte, ed esso si dividerà in due; e la terra tremerà e vacillerà di qua e di là, ed anche i cieli saranno scossi.
E il Signore farà udire la sua voce e tutte le estremità della terra la udranno; e le nazioni della terra faranno cordoglio e coloro che avranno riso vedranno la loro follia.
E le calamità sommergeranno coloro che si burlano, e coloro che si beffano saranno consumati; e coloro che hanno cercato l’iniquità saranno falciati e gettati nel fuoco.
E allora i Giudei mi guarderanno e diranno: Cosa sono queste ferite nelle tue mani e nei tuoi piedi?
Allora sapranno che io sono il Signore; poiché dirò loro: Queste ferite sono le ferite che mi furono fatte nella casa dei miei amici. Io sono colui che fu innalzato. Sono Gesù che fu crocifisso. Sono il Figlio di Dio.
E allora piangeranno a causa delle loro iniquità; allora si lamenteranno perché perseguitarono il loro re.
E allora le nazioni pagane saranno redente e coloro che non conobbero legge avranno parte nella prima risurrezione; ed essa sarà loro tollerabile.
E Satana sarà legato, cosicché non avrà più posto nel cuore dei figlioli degli uomini.
E in quel giorno, quando verrò nella mia gloria, si adempirà la parabola che dissi riguardo alle dieci vergini.
Poiché coloro che sono saggi e hanno accettato la verità, e hanno preso lo Spirito Santo come guida, e non sono stati ingannati — in verità vi dico che non saranno falciati e gettati nel fuoco, ma potranno sopportare quel giorno.
E la terra sarà data a loro in eredità; ed essi si moltiplicheranno e si fortificheranno; e i loro figli cresceranno senza peccato fino alla salvezza.
Poiché il Signore sarà in mezzo a loro, e la sua gloria sarà su di essi, ed Egli sarà il loro re e il loro legislatore.
Ed ora, ecco, io vi dico: non vi sarà dato di conoscere null’altro riguardo a questo capitolo, fino a che non sia tradotto il Nuovo Testamento; e in esso saranno rese note tutte queste cose;
Pertanto vi concedo adesso di poterlo tradurre, affinché possiate essere preparati per le cose a venire.
Poiché in verità vi dico che grandi cose vi attendono;
Voi udite di guerre in terre straniere; ma ecco, io vi dico che sono vicine, sì, alla vostra porta, e di qui a non molti anni udrete di guerre nel vostro paese.
Pertanto io, il Signore, ho detto: Radunatevi e uscite fuori dalle terre dell’est; riunitevi assieme, voi anziani della mia chiesa; andate nelle regioni dell’ovest, esortate gli abitanti a pentirsi; e nella misura in cui si pentono, edificatemi delle chiese.
E con un sol cuore e un solo intento ammassate le vostre ricchezze, affinché possiate acquistare un’eredità che vi sarà assegnata in seguito.
E sarà chiamata la Nuova Gerusalemme, una terra di pace, una città di rifugio, un luogo di sicurezza per i santi dell’Altissimo Iddio;
E là vi sarà la gloria del Signore, e vi sarà pure il terrore del Signore, al punto che i malvagi non vi verranno; e sarà chiamata Sion.
E fra i malvagi avverrà che chiunque non vorrà impugnar la spada contro il suo prossimo dovrà necessariamente fuggire a Sion per avere sicurezza.
E là saranno raccolti in essa da ogni nazione sotto il cielo; e sarà l’unico popolo che non sarà in guerra l’uno contro l’altro.
E fra i malvagi si dirà: Non saliamo a combattere contro Sion, poiché gli abitanti di Sion sono terribili; pertanto non potremmo resistere.
E avverrà che i giusti saranno radunati e usciranno da tutte le nazioni e verranno a Sion, cantando canti di gioia eterna.
E ora vi dico: non lasciate che queste cose si diffondano nel mondo finché non mi sarà opportuno, affinché possiate compiere quest’opera agli occhi del popolo e agli occhi dei vostri nemici; affinché essi non conoscano le vostre opere finché non avrete compiuto ciò che vi ho comandato;
Affinché quando lo sapranno, possano considerare queste cose.
Poiché quando il Signore apparirà sarà terribile agli occhi loro, e saranno presi dal terrore e staranno a distanza e tremeranno.
E tutte le nazioni saranno spaventate a causa del terrore del Signore e del potere della sua forza. Così sia. Amen.