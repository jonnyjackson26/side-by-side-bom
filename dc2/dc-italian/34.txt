Rivelazione data tramite Joseph Smith, il Profeta, a Orson Pratt a Fayette, New York, il 4 novembre 1830. A quel tempo il fratello Pratt aveva diciannove anni. Era stato convertito e battezzato sei settimane prima, quando aveva udito per la prima volta il suo fratello maggiore Parley P. Pratt predicare il vangelo restaurato. Questa rivelazione fu ricevuta nella casa di Peter Whitmer sr.
1–4: i fedeli diventano figli di Dio tramite l’Espiazione; 5–9: la predicazione del Vangelo prepara la via per la Seconda Venuta; 10–12: le profezie vengono mediante il potere dello Spirito Santo.
Orson, figlio mio, da’ ascolto e odi e guarda ciò che io, il Signore Iddio, ti dirò, sì, Gesù Cristo, il tuo Redentore;
La luce e la vita del mondo, una luce che brilla nelle tenebre e le tenebre non la comprendono;
Che amò tanto il mondo, che diede la sua vita affinché tutti coloro che credono possano divenire figli di Dio. Pertanto tu sei mio figlio;
E benedetto sei tu perché hai creduto;
Ed ancora più benedetto sei tu perché ti chiamo a predicare il mio Vangelo —
Ad elevare la tua voce come con suono di tromba, lungo e squillante, e a gridare il pentimento ad una generazione distorta e perversa, preparando la via del Signore per la sua seconda venuta.
Poiché ecco, in verità, in verità ti dico che è presto alle porte il tempo in cui verrò in una nuvola con potere e grande gloria.
E sarà un grande giorno, al tempo della mia venuta, poiché tutte le nazioni tremeranno.
Ma prima che venga quel gran giorno, il sole sarà oscurato e la luna sarà mutata in sangue; e le stelle rifiuteranno il loro splendore, e alcune cadranno, e grandi distruzioni attendono i malvagi.
Pertanto, leva dunque la tua voce e non risparmiarti, poiché il Signore Iddio ha parlato; profetizza dunque, e ti sarà dato mediante il potere dello Spirito Santo.
E se sarai fedele, ecco, io sarò con te fino a che io venga —
E in verità, in verità ti dico, io vengo presto: io sono il tuo Signore e il tuo Redentore. Proprio così. Amen.