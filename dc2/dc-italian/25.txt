Rivelazione data tramite Joseph Smith, il Profeta, ad Harmony, Pennsylvania, nel luglio del 1830 (vedi l’intestazione della sezione 24). Questa rivelazione manifesta la volontà del Signore a Emma Smith, moglie del Profeta.
1–6: Emma Smith, una donna eletta, è chiamata ad aiutare e a confortare suo marito; 7–11: è chiamata anche a scrivere, ad esporre le Scritture e a scegliere degli inni; 12–14: il canto dei giusti è una preghiera per il Signore; 15–16: i principi di obbedienza di questa rivelazione sono applicabili a tutti.
Da’ ascolto alla voce del Signore tuo Dio, mentre parlo a te, Emma Smith, figlia mia; poiché in verità ti dico: Tutti coloro che accettano il mio Vangelo sono figli e figlie nel mio regno.
Io ti do una rivelazione riguardo alla mia volontà; e se sarai fedele e camminerai nei sentieri della virtù dinanzi a me, io preserverò la tua vita, e tu riceverai un’eredità in Sion.
Ecco, i tuoi peccati ti sono perdonati e tu sei una donna eletta, che io ho chiamato.
Non mormorare a causa delle cose che non hai visto, poiché sono tenute nascoste a te e al mondo, poiché è nella mia saggezza in un tempo a venire.
Il compito della tua chiamata è di essere un conforto per il mio servitore Joseph Smith jr, tuo marito, nelle sue afflizioni, con parole di consolazione, in spirito di mitezza.
E quando egli partirà va con lui e sii il suo scrivano, quando non vi sarà nessuno per essere suo scrivano, affinché io possa inviare il mio servitore Oliver Cowdery ovunque io voglia.
E sarai ordinata sotto la sua mano per esporre le scritture e per esortare la chiesa, secondo quanto ti sarà dato dal mio Spirito.
Egli infatti ti imporrà le mani e tu riceverai lo Spirito Santo, e il tuo tempo sarà dedicato a scrivere e ad apprendere assai.
E non devi temere, poiché tuo marito ti sosterrà nella chiesa; poiché la sua chiamata è per loro, affinché ogni cosa sia rivelata loro, tutto ciò che vorrò, secondo la loro fede.
E in verità ti dico di lasciare da parte le cose di questo mondo e di cercare le cose di uno migliore.
E ti sarà dato pure di fare una scelta di inni sacri da avere nella mia chiesa, così come ti sarà dato, il che mi è gradito.
Poiché la mia anima si diletta nel canto del cuore; sì, il canto dei giusti è una preghiera per me, e sarà risposto con una benedizione sulle loro teste.
Pertanto, rincuorati e gioisci, e attieniti alle alleanze che hai fatto.
Continua nello spirito di mitezza e bada all’orgoglio. Che la tua anima si diletti in tuo marito e nella gloria che verrà su di lui.
Rispetta i miei comandamenti con costanza, e riceverai una corona di rettitudine. E se non fai questo, non potrai venire dove sono io.
E in verità, in verità ti dico che questa è la mia voce a tutti. Amen.