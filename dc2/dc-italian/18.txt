Rivelazione data a Joseph Smith, il Profeta, a Oliver Cowdery e a David Whitmer, a Fayette, New York, nel giugno del 1829. Secondo il Profeta, questa rivelazione rendeva note “la chiamata di dodici apostoli in questi ultimi giorni e anche istruzioni relative all’edificazione della Chiesa”.
1–5: le Scritture mostrano come edificare la Chiesa; 6–8: il mondo sta maturando nell’iniquità; 9–16: il valore delle anime è grande; 17–25: per ottenere la salvezza gli uomini devono prendere su di sé il nome di Cristo; 26–36: vengono rivelate la missione e la chiamata dei Dodici; 37–39: Oliver Cowdery e David Whitmer devono trovare i Dodici; 40–47: per ottenere la salvezza gli uomini devono pentirsi, essere battezzati e rispettare i comandamenti.
Ora ecco, a motivo di ciò che tu, mio servitore Oliver Cowdery, hai desiderato sapere da me, io ti do queste parole:
Ecco, ti ho manifestato mediante il mio Spirito in molte occasioni che le cose che hai scritto sono vere; pertanto tu sai che sono vere.
E se sai che sono vere, ecco, io ti do il comandamento di confidare nelle cose che sono scritte;
Poiché in esse sono scritte tutte le cose che riguardano la fondazione della mia chiesa, il mio Vangelo e la mia roccia.
Pertanto, se edificherai la mia chiesa sul fondamento del mio Vangelo e della mia roccia, le porte dell’inferno non prevarranno contro di te.
Ecco, il mondo sta maturando nell’iniquità; ed è necessario che i figlioli degli uomini siano spronati al pentimento, sia i Gentili che la casa d’Israele.
Pertanto, poiché sei stato battezzato per mano del mio servitore Joseph Smith jr, secondo quanto gli ho comandato, egli ha adempiuto ciò che io gli avevo comandato.
Ed ora, non meravigliarti che io l’abbia chiamato per un mio proprio scopo, scopo che mi è noto; pertanto, se sarà diligente nel rispettare i miei comandamenti, sarà benedetto fino alla vita eterna; e il suo nome è Joseph.
Ed ora, Oliver Cowdery, io parlo a te e anche a David Whitmer, per via di comandamento; poiché ecco, io comando a tutti ovunque di pentirsi, e parlo a voi proprio come parlai a Paolo, il mio apostolo, poiché siete chiamati con la stessa chiamata con cui egli fu chiamato.
Ricordate che il valore delle anime è grande agli occhi di Dio;
Poiché, ecco, il Signore vostro Redentore soffrì la morte nella carne; pertanto egli soffrì i dolori di tutti gli uomini, affinché tutti possano pentirsi e venire a lui.
Ed è risorto dai morti per poter portare tutti a Sé, a condizione del pentimento.
E quanto grande è la sua gioia nell’anima che si pente!
Pertanto voi siete chiamati a gridare il pentimento a questo popolo.
E se accadrà che doveste faticare tutti i vostri giorni nel gridare il pentimento a questo popolo, per portare non fosse che una sola anima a me, quanto sarà grande la vostra gioia in sua compagnia nel regno di mio Padre!
Ed ora, se la vostra gioia sarà grande con una sola anima che mi avete portato nel regno di mio Padre, quanto sarà grande la vostra gioia se mi portate molte anime!
Ecco, avete dinanzi a voi il mio Vangelo, la mia roccia e la mia salvezza.
Chiedete al Padre in nome mio con fede, credendo che riceverete, e avrete lo Spirito Santo, che manifesta ogni cosa che sia opportuna ai figlioli degli uomini.
E se non avete fede, speranza e carità, non potete far nulla.
Non lottate contro alcuna chiesa salvo contro la chiesa del diavolo.
Prendete su di voi il nome di Cristo e annunciate la verità con sobrietà.
E tutti coloro che si pentono e sono battezzati nel mio nome, che è Gesù Cristo, e perseverano fino alla fine, saranno salvati.
Ecco, Gesù Cristo è il nome che è dato dal Padre, e non è dato alcun altro nome mediante il quale l’uomo possa essere salvato;
Pertanto, tutti devono prendere su di sé il nome che è dato dal Padre, poiché con questo nome essi saranno chiamati all’ultimo giorno;
Pertanto, se non conoscono il nome con il quale saranno chiamati, essi non potranno avere un posto nel regno di mio Padre.
Ed ora, ecco, ve ne sono altri che sono chiamati a proclamare il mio Vangelo, sia ai Gentili che ai Giudei;
Sì, dodici; e i Dodici saranno miei discepoli, e prenderanno su di sé il mio nome; e i Dodici saranno coloro che desidereranno prendere su di sé il mio nome con pieno intento di cuore.
E se desiderano prendere su di sé il mio nome con pieno intento di cuore, essi sono chiamati ad andare in tutto il mondo a predicare il mio Vangelo ad ogni creatura.
E sono coloro che sono ordinati da me per battezzare nel mio nome, secondo ciò che è scritto;
E avete dinanzi a voi ciò che è scritto; pertanto dovete eseguirlo secondo le parole che sono scritte.
Ed ora parlo a voi, i Dodici: Ecco, la mia grazia vi basta; dovete camminare rettamente dinnanzi a me e non peccare.
Ed ecco, voi siete coloro che io ho ordinato per ordinare sacerdoti ed insegnanti; per proclamare il mio Vangelo, secondo il potere dello Spirito Santo che è in voi e secondo le chiamate e i doni di Dio agli uomini.
E io, Gesù Cristo, vostro Signore e vostro Dio, l’ho detto.
Queste parole non vengono da uomini né da un uomo, ma da me; pertanto voi attesterete che vengono da me e non da un uomo;
È la mia voce, infatti, che ve le dice; poiché vi sono date dal mio Spirito e mediante il mio potere potete leggerle l’uno all’altro; e se non fosse per il mio potere, non potreste averle.
Pertanto, potrete attestare di avere udito la mia voce e di conoscere le mie parole.
Ed ora ecco, io do a te, Oliver Cowdery, ed anche a David Whitmer, l’incarico di trovare i Dodici, che abbiano i desideri di cui ho parlato;
E li riconoscerete dai loro desideri e dalle loro opere.
E quando li avrete trovati, mostrerete loro queste cose.
E vi prostrerete, e adorerete il Padre nel mio nome.
E dovrete predicare al mondo, dicendo: Dovete pentirvi ed essere battezzati, nel nome di Gesù Cristo;
Poiché tutti gli uomini debbono pentirsi ed essere battezzati, e non solo gli uomini, ma anche le donne e i bambini che sono giunti all’età della responsabilità.
Ed ora, dopo che avrete ricevuto queste cose, dovrete rispettare i miei comandamenti in ogni cosa;
E per mano vostra io compirò un’opera meravigliosa tra i figlioli degli uomini, fino a convincerne molti dei loro peccati, affinché possano venire al pentimento e possano venire nel regno di mio Padre.
Pertanto, le benedizioni che io vi do sono al di sopra di ogni cosa.
E dopo che avrete ricevuto queste cose, se non rispettate i miei comandamenti non potrete essere salvati nel regno di mio Padre.
Ecco, io, Gesù Cristo, vostro Signore e vostro Dio e vostro Redentore, l’ho detto mediante il potere del mio Spirito. Amen.