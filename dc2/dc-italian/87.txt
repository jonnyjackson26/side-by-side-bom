Rivelazione e profezia sulla guerra data tramite Joseph Smith, il Profeta, a Kirtland, Ohio, o nelle sue vicinanze, il 25 dicembre 1832. In questo periodo, negli Stati Uniti erano molto frequenti dispute sulla schiavitù e sull’annullamento delle tariffe doganali federali da parte del Sud Carolina. La storia di Joseph Smith afferma che “le apparenze di tumulti tra le nazioni” stavano divenendo “più visibili” per il Profeta “di quanto lo fossero state in precedenza da quando la Chiesa aveva cominciato il suo percorso di uscita dal deserto”.
1–4: viene prevista la guerra tra gli Stati del Nord e gli Stati del Sud; 5–8: grandi calamità cadranno su tutti gli abitanti della terra.
In verità, così dice il Signore in merito alle guerre che avverranno fra poco, a cominciare dalla ribellione del Sud Carolina, che finirà col causare la morte e l’infelicità di molte anime;
E verrà il tempo in cui la guerra si spargerà su tutte le nazioni, a cominciare da quel luogo.
Poiché ecco, gli Stati del Sud si metteranno contro gli Stati del Nord, e gli Stati del Sud faranno appello ad altre nazioni, sì, alla nazione della Gran Bretagna, com’è chiamata, e faranno appello anche alle altre nazioni, allo scopo di difendersi contro altre nazioni; e allora la guerra si spargerà su tutte le nazioni.
E avverrà, dopo molti giorni, che gli schiavi insorgeranno contro i loro padroni, i quali saranno organizzati e addestrati alla guerra.
E avverrà pure che i superstiti del paese che sono rimasti si organizzeranno e diverranno estremamente adirati, e affliggeranno i Gentili con dolorose sofferenze.
E così, con la spada e con spargimento di sangue gli abitanti della terra piangeranno; e con carestie, e piaghe, e terremoti, e tuoni dal cielo, e anche con fulmini vividi e feroci, gli abitanti della terra sentiranno l’ira, l’indignazione e la mano castigatrice di Dio Onnipotente, finché la consunzione decretata avrà operato la fine completa di tutte le nazioni;
Affinché il grido dei santi, e del sangue dei santi, cessi di salire dalla terra alle orecchie del Signore degli Eserciti, per essere vendicati dei loro nemici.
Pertanto, state in luoghi santi e non fatevi rimuovere, finché giunga il giorno del Signore; poiché, ecco, esso viene presto, dice il Signore. Amen.