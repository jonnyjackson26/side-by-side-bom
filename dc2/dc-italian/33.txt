Rivelazione data tramite Joseph Smith, il Profeta, a Ezra Thayre e Northrop Sweet a Fayette, New York, nell’ottobre del 1830. Nel presentare questa rivelazione, la storia di Joseph Smith afferma che “il Signore […] è sempre pronto a istruire coloro che cercano diligentemente con fede”.
1–4: vengono chiamati degli operai a proclamare il Vangelo all’undicesima ora; 5–6: la Chiesa è stata stabilita e si devono radunare gli eletti; 7–10: pentitevi, perché il regno dei cieli è alle porte; 11–15: la Chiesa è edificata sulla roccia del Vangelo; 16–18: preparatevi per la venuta dello Sposo.
Ecco, io dico a voi, miei servitori Ezra e Northrop, aprite gli orecchi e date ascolto alla voce del Signore vostro Dio, la cui parola è viva e potente, più affilata di una spada a due tagli, fino a recidere le giunture e il midollo, l’anima e lo spirito, e discerne i pensieri e gli intenti del cuore.
Poiché in verità, in verità io vi dico che siete chiamati a levare la vostra voce come con suono di tromba, per proclamare il mio Vangelo ad una generazione distorta e perversa.
Poiché ecco, il campo è bianco, pronto per la mietitura; ed è l’undicesima ora, ed è l’ultima volta che chiamerò degli operai nella mia vigna.
E la mia vigna si è del tutto corrotta; e non c’è nessuno che faccia il bene, salvo pochi; ed essi sbagliano in molti casi a causa degli inganni sacerdotali, poiché hanno tutti la mente corrotta.
E in verità, in verità vi dico che io ho stabilito questa chiesa e l’ho chiamata fuori dal deserto.
E così pure io radunerò i miei eletti dai quattro canti della terra, sì, tutti coloro che crederanno in me e daranno ascolto alla mia voce.
Sì, in verità, in verità vi dico che il campo è bianco, pronto per la mietitura; pertanto, affondate la falce e mietete con tutta la vostra facoltà, mente e forza.
Aprite la bocca, ed essa sarà riempita, e diventerete come l’antico Nefi, che viaggiò da Gerusalemme nel deserto.
Sì, aprite la bocca e non risparmiatevi, e sarete caricati di covoni sulla schiena, poiché ecco, io sarò con voi.
Sì, aprite la bocca ed essa sarà riempita, e dite: Pentitevi, pentitevi e preparate la via del Signore e raddrizzate i suoi sentieri; poiché il regno dei cieli è alle porte;
Sì, pentitevi e siate battezzati, ognuno di voi, per la remissione dei vostri peccati; sì, siate battezzati mediante l’acqua, e poi verrà il battesimo di fuoco e dello Spirito Santo.
Ecco, in verità, in verità vi dico: Questo è il mio Vangelo; e ricordate che essi dovranno aver fede in me, o non potranno in alcun modo essere salvati;
E su questa roccia edificherò la mia chiesa; sì, su questa roccia voi siete edificati, e se continuerete le porte dell’inferno non prevarranno contro di voi.
E rammentate gli articoli e le alleanze della chiesa, per rispettarli.
E chiunque abbia fede, lo confermerete nella mia chiesa mediante l’imposizione delle mani, e io conferirò loro il dono dello Spirito Santo.
E il Libro di Mormon e le sacre scritture vi sono date da me per vostra istruzione; e il potere del mio Spirito vivifica ogni cosa.
Pertanto, siate fedeli e pregate sempre, tenendo la vostra lampada pronta ed accesa, e dell’olio di scorta, per poter essere pronti alla venuta dello Sposo —
Poiché ecco, in verità, in verità vi dico ch’io verrò presto. Proprio così. Amen.