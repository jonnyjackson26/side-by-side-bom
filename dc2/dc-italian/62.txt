Rivelazione data tramite Joseph Smith, il Profeta, a Chariton, Missouri, sulla sponda del fiume Missouri, il 13 agosto 1831. In quel giorno il Profeta e il suo gruppo, che stavano andando da Independence a Kirtland, incontrarono parecchi anziani che erano in viaggio verso la terra di Sion e, dopo gioiosi saluti, ricevettero questa rivelazione.
1–3: le testimonianze sono registrate in cielo; 4–9: gli anziani devono viaggiare e predicare secondo il loro giudizio e come sarà indicato dallo Spirito.
Prestate attenzione e date ascolto, o voi anziani della mia chiesa, dice il Signore vostro Dio, sì, Gesù Cristo, il vostro avvocato, che conosce la debolezza dell’uomo e sa come soccorrere coloro che sono tentati.
E in verità i miei occhi osservano coloro che non sono ancora saliti alla terra di Sion; pertanto la vostra missione non è ancora completata.
Nondimeno, benedetti voi, poiché la testimonianza che avete portata è registrata in cielo, per essere osservata dagli angeli; ed essi si rallegrano per voi, e i vostri peccati vi sono perdonati.
Ed ora, continuate il vostro viaggio. Riunitevi nella terra di Sion; tenete una riunione e gioite assieme, e offrite un sacramento all’Altissimo.
E poi potrete tornare per portare testimonianza, sì, tutti assieme o due a due, come vi parrà opportuno, ciò non m’importa; solo siate fedeli e proclamate buone novelle agli abitanti della terra, ossia fra le congregazioni dei malvagi.
Ecco, io, il Signore, vi ho riuniti assieme affinché potesse adempiersi la promessa che i fedeli fra voi sarebbero stati preservati e si sarebbero rallegrati insieme nella terra del Missouri. Io, il Signore, prometto a chi è fedele e non posso mentire.
Io, il Signore, consento, se qualcuno fra voi desidera viaggiare su cavalli o muli, o su carri, che riceva questa benedizione, se la accetta dalla mano del Signore, con cuore grato in ogni cosa.
Spetta a voi fare queste cose, secondo il vostro giudizio e le indicazioni dello Spirito.
Ecco, il regno è vostro. Ed ecco, sì, io sarò sempre con chi è fedele. Così sia. Amen.