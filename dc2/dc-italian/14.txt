Rivelazione data tramite Joseph Smith, il Profeta, a David Whitmer a Fayette, New York, nel giugno del 1829. La famiglia Whitmer aveva dimostrato grande interesse alla traduzione del Libro di Mormon. Il Profeta stabilì la sua residenza in casa di Peter Whitmer sr, dove dimorò fino a che l’opera di traduzione fu portata a compimento e furono ottenuti i diritti d’autore sul libro che stava per essere pubblicato. Tre figli dei Whitmer, avendo ricevuto ciascuno una testimonianza della genuinità dell’opera, erano profondamente preoccupati in merito al loro dovere individuale. Questa rivelazione e le due seguenti (sezioni 15 e 16) furono date in risposta a una richiesta tramite l’Urim e Thummim. David Whitmer divenne in seguito uno dei Tre Testimoni del Libro di Mormon.
1–6: i lavoratori della vigna otterranno la salvezza; 7–8: la vita eterna è il più grande dei doni di Dio; 9–11: Cristo creò i cieli e la terra.
Un’opera grande e meravigliosa sta per sorgere per i figlioli degli uomini.
Ecco, io sono Dio; prestate attenzione alla mia parola, che è viva e potente, più affilata di una spada a due tagli, fino a recidere sia le giunture che il midollo; prestate dunque attenzione alla mia parola.
Ecco, il campo è già bianco da mietere; perciò chiunque desidera mietere affondi la falce con forza e mieta finché dura il giorno, per poter far tesoro per la sua anima di una salvezza eterna nel regno di Dio.
Sì, chiunque vuole affondare la falce e mietere è chiamato da Dio.
Perciò se mi chiederai, riceverai; se busserai, ti sarà aperto.
Cerca di portare alla luce e di rendere stabile la mia Sion. Rispetta i miei comandamenti in ogni cosa.
E se rispetti i miei comandamenti e perseveri fino alla fine, avrai la vita eterna, che è il dono più grande fra tutti i doni di Dio.
Ed avverrà che se chiederai al Padre in nome mio, credendo con fede, riceverai lo Spirito Santo, che dà potere di esprimersi, per poter stare come testimone delle cose che udrai e vedrai, e anche per poter proclamare il pentimento a questa generazione.
Ecco, io sono Gesù Cristo, il Figlio del Dio vivente, che creò i cieli e la terra, una luce che non può essere nascosta nelle tenebre;
Pertanto io debbo portare la pienezza del mio Vangelo dai Gentili alla casa d’Israele.
Ed ecco, tu sei David, e sei chiamato a contribuire; e se lo farai, e se sarai fedele, sarai benedetto sia spiritualmente che temporalmente, e grande sarà la tua ricompensa. Amen.