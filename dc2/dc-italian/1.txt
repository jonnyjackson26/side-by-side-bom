Rivelazione data tramite Joseph Smith, il Profeta, l’1 novembre 1831, durante una conferenza speciale degli anziani della Chiesa tenuta a Hiram, Ohio. Molte rivelazioni erano state ricevute dal Signore prima di quel tempo e una delle questioni principali approvate alla conferenza fu la raccolta di queste rivelazioni per pubblicarle sotto forma di libro. Questa sezione costituisce la prefazione del Signore alle dottrine, alle alleanze e ai comandamenti dati in questa dispensazione.
1–7: la voce di avvertimento è rivolta a tutti i popoli; 8–16: l’apostasia e la malvagità precedono la Seconda Venuta; 17–23: Joseph Smith è chiamato a restaurare sulla terra le verità e i poteri del Signore; 24–33: viene alla luce il Libro di Mormon e viene stabilita la vera chiesa; 34–36: la pace sarà tolta dalla terra; 37–39: scrutate questi comandamenti.
Date ascolto, o voi, popolo della mia chiesa, dice la voce di Colui che dimora in alto e i cui occhi sono su tutti gli uomini; sì, in verità io dico: Date ascolto, voi, popoli da lungi; e voi che siete sulle isole del mare, ascoltate insieme.
Poiché in verità la voce del Signore è per tutti gli uomini, e non v’è nessuno che sfugga; e non v’è occhio che non vedrà, né orecchio che non udrà, né cuore che non sarà penetrato.
E i ribelli saranno trafitti con molto dolore; poiché le loro iniquità saranno proclamate sui tetti delle case, e i loro atti segreti saranno rivelati.
E la voce di avvertimento sarà rivolta a tutti i popoli, per bocca dei miei discepoli che ho scelto in questi ultimi giorni.
Ed essi andranno innanzi e nessuno li fermerà, poiché io, il Signore, gliel’ho comandato.
Ecco, questa è la mia autorità, e l’autorità dei miei servitori, e la mia prefazione al libro dei miei comandamenti, che ho dato loro affinché li pubblichino per voi, o abitanti della terra.
Pertanto temete e tremate, o voi popolo, poiché ciò che io, il Signore, ho decretato in essi, si adempirà.
E in verità io vi dico che coloro che vanno a portare queste novelle agli abitanti della terra, ad essi è dato il potere di suggellare, sia sulla terra che in cielo, gli increduli e i ribelli;
Sì, in verità, di suggellarli per il giorno in cui l’ira di Dio sarà riversata sui malvagi senza misura;
Per il giorno in cui il Signore verrà per ricompensare ogni uomo secondo la sua opera e per misurare a ognuno secondo la misura con cui egli ha misurato al suo prossimo.
Pertanto la voce del Signore è rivolta alle estremità della terra, affinché tutti coloro che vogliono udire possano udire:
Preparatevi, preparatevi per ciò che sta per venire, poiché il Signore è vicino;
E l’ira del Signore è infiammata, e la sua spada è nettata nel cielo, e cadrà sugli abitanti della terra.
E il braccio del Signore sarà rivelato; e viene il giorno in cui coloro che non vogliono ascoltare la voce del Signore, né la voce dei suoi servitori, né prestare attenzione alle parole dei profeti e degli apostoli, saranno recisi di frammezzo al popolo;
Poiché si sono sviati dalle mie ordinanze, ed hanno infranto la mia alleanza eterna;
Essi non cercano il Signore per stabilire la sua rettitudine, ma ognuno cammina per la sua via e secondo l’immagine del suo proprio dio, immagine che è a somiglianza del mondo e la cui sostanza è quella di un idolo, che invecchia e perirà in Babilonia, sì, Babilonia la grande, che cadrà.
Pertanto io, il Signore, conoscendo la calamità che sarebbe venuta sugli abitanti della terra, chiamai il mio servitore Joseph Smith jr e gli parlai dal cielo e gli diedi dei comandamenti;
E diedi pure dei comandamenti ad altri, affinché proclamassero queste cose al mondo; e tutto ciò affinché possa adempiersi quanto fu scritto dai profeti:
Le cose deboli del mondo usciranno ed abbatteranno le potenti e le forti, affinché l’uomo non dia consigli al suo prossimo, né confidi nel braccio di carne —
Ma che ognuno parli nel nome di Dio, il Signore, sì, il Salvatore del mondo;
Affinché anche la fede aumenti sulla terra;
Affinché la mia alleanza eterna sia stabilita;
Affinché la pienezza del mio Vangelo sia proclamata dai deboli e dai semplici fino alle estremità del mondo e dinanzi ai re ed ai governanti.
Ecco, io sono Dio e l’ho detto; questi comandamenti vengono da me, e furono dati ai miei servitori nella loro debolezza, secondo il loro linguaggio, affinché arrivino a comprendere.
E nella misura in cui errarono, fosse reso noto;
E nella misura in cui cercarono la saggezza, fossero istruiti;
E nella misura in cui peccarono, fossero castigati, per potersi pentire;
E nella misura in cui furono umili, fossero fortificati e benedetti dall’alto, e ricevessero conoscenza di tanto in tanto.
E dopo aver ricevuto gli annali dei Nefiti, sì, che il mio servitore Joseph Smith jr avesse il potere di tradurre, tramite la misericordia di Dio, mediante il potere di Dio, il Libro di Mormon.
Ed anche che coloro a cui furono dati questi comandamenti avessero il potere di porre le fondamenta di questa chiesa e di farla uscire dall’oscurità e dalle tenebre, la sola chiesa vera e vivente sulla faccia della terra intera, della quale io, il Signore, mi compiaccia, parlando alla chiesa collettivamente e non individualmente —
Poiché io, il Signore, non posso considerare il peccato col minimo grado di tolleranza;
Nondimeno colui che si pente e rispetta i comandamenti del Signore sarà perdonato;
E a colui che non si pente, sarà tolta anche la luce che ha ricevuto; poiché il mio Spirito non lotterà sempre con l’uomo, dice il Signore degli Eserciti.
Ed ancora, in verità io vi dico, o abitanti della terra: Io, il Signore, sono disposto a rendere note queste cose a ogni carne;
Poiché non ho riguardo alla qualità delle persone, e voglio che tutti sappiano che il giorno viene rapidamente; l’ora non è ancora arrivata, ma è prossima, in cui la pace sarà tolta dalla terra e il diavolo avrà potere sul suo proprio dominio.
Ed anche il Signore avrà potere sui suoi santi e regnerà in mezzo a loro, e scenderà in giudizio sull’Idumea, ossia sul mondo.
Scrutate questi comandamenti, poiché sono veri e fedeli, e le profezie e le promesse in essi contenute saranno tutte adempiute.
Ciò che io il Signore ho detto, l’ho detto, e non mi scuso; e sebbene i cieli e la terra passino, la mia parola non passerà, ma sarà tutta adempiuta; che sia dalla mia propria voce o dalla voce dei miei servitori è lo stesso.
Poiché ecco, guardate, il Signore è Dio, e lo Spirito porta testimonianza, e la testimonianza è vera, e la verità sussiste per sempre e in eterno. Amen.