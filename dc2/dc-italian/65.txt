Rivelazione sulla preghiera data tramite Joseph Smith, il Profeta, a Hiram, Ohio, il 30 ottobre 1831.
1–2: le chiavi del regno di Dio sono affidate all’uomo sulla terra, e la causa del Vangelo trionferà; 3–6: il regno millenario dei cieli verrà a unirsi al regno di Dio sulla terra.
Date ascolto, ed ecco, una voce come d’uno mandato dall’alto, il quale è forte e possente, il cui procedere va fino alle estremità della terra, sì, la cui voce è rivolta agli uomini: Preparate la via del Signore, raddrizzate i suoi sentieri.
Le chiavi del regno di Dio sono affidate all’uomo sulla terra, e di qui il Vangelo avanzerà fino alle estremità della terra, come la pietra che è staccata dalla montagna senz’opera di mano rotolerà, finché avrà riempito la terra intera.
Sì, una voce che grida: Preparate la via del Signore, preparate la cena dell’Agnello, apparecchiate per lo Sposo.
Pregate il Signore, invocate il suo santo nome, fate conoscere le sue opere meravigliose fra il popolo.
Invocate il Signore, affinché il suo regno possa procedere sulla terra, affinché gli abitanti d’essa possano accoglierlo e siano preparati per i giorni a venire, nei quali il Figlio dell’Uomo scenderà nel cielo, rivestito dello splendore della sua gloria, per incontrare il regno di Dio che è istituito sulla terra.
Pertanto, possa il regno di Dio procedere, affinché venga il regno dei cieli, affinché tu, o Dio, possa essere glorificato in cielo e così in terra, affinché i tuoi nemici vengano soggiogati; poiché tuoi sono l’onore, il potere e la gloria, per sempre e in eterno. Amen.