

Mormon invita i Lamaniti degli ultimi giorni a credere in Cristo, ad accettare il Suo vangelo ed essere salvati — Tutti coloro che credono nella Bibbia crederanno anche nel Libro di Mormon. Circa 385 d.C.


Ed ora, ecco, vorrei parlare un poco ai rimanenti di questo popolo che sono stati risparmiati, se accadrà che Dio darà loro le mie parole, affinché possano conoscere le cose dei loro padri; sì, parlo a voi, un rimanente del casato d’Israele; e queste sono le parole che io dico:
Sappiate che siete del casato d’Israele.
Sappiate che dovete venire al pentimento, altrimenti non potete essere salvati.
Sappiate che dovete deporre le vostre armi da guerra e non prendere più diletto nello spargere il sangue, e non riprenderle più, a meno che Iddio ve lo comandi.
Sappiate che dovete venire alla conoscenza dei vostri padri e pentirvi di tutti i vostri peccati e delle vostre iniquità e credere in Gesù Cristo, che egli è il Figlio di Dio, e che egli fu ucciso dai Giudei, e che mediante il potere del Padre egli è risorto di nuovo, ottenendo con ciò la vittoria sulla tomba; e anche che in Lui il pungiglione della morte è stato inghiottito.
Ed egli produce la risurrezione dei morti, mediante la quale gli uomini devono essere risuscitati per stare dinanzi al suo seggio del giudizio.
Ed egli ha fatto avverare la redenzione del mondo, mediante la quale a colui che è trovato innocente dinanzi a Lui il giorno del giudizio è dato di dimorare alla presenza di Dio nel suo regno, per cantare con i cori celesti lodi incessanti al Padre, e al Figlio e allo Spirito Santo, che sono un solo Dio, in uno stato di felicità che non ha fine.
Pentitevi dunque, e siate battezzati nel nome di Gesù, e aggrappatevi al Vangelo di Cristo, che sarà posto davanti a voi, non solo in questa storia, ma anche nella storia che giungerà ai Gentili dai Giudei, la quale storia giungerà dai Gentili  voi.
Poiché ecco, questa è scritta con l’intento che possiate credere a quella; e se voi credete a quella, crederete pure a questa; e se credete a questa, saprete quanto concerne i vostri padri, ed anche le opere meravigliose che furono operate tra loro dal potere di Dio.
E saprete pure che siete un rimanente della posterità di Giacobbe; perciò siete annoverati fra il popolo della prima alleanza; e se accadrà che crederete in Cristo e sarete battezzati, prima con l’acqua, poi con il fuoco e con lo Spirito Santo, seguendo l’esempio del nostro Salvatore, secondo quello che egli ci ha comandato, le cose andranno bene per voi nel giorno del giudizio. Amen.
