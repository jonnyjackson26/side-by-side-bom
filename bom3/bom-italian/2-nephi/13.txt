

Giuda e Gerusalemme saranno puniti per la loro disobbedienza — Il Signore chiama in giudizio e giudica il Suo popolo — Le figlie di Sion sono maledette e tormentate per la loro mondanità — Confrontare con Isaia 3. Circa 559–545 a.C.


Poiché ecco, il Signore, il Signore degli eserciti toglie a Gerusalemme e a Giuda la risorsa e il sostegno, ogni sostegno di pane e ogni risorsa d’acqua.
Il potente e il guerriero, il giudice e il profeta, il savio e il vecchio;
Il capitano di cinquanta e il notabile, il consigliere, l’abile artefice e l’eloquente oratore.
E darò loro dei fanciulli per essere loro principi, e dei bimbi governeranno su di loro.
E il popolo sarà oppresso, ognuno da un altro, e ognuno dal suo prossimo; il fanciullo si comporterà orgogliosamente contro il vecchio e il vile contro l’onorevole.
Quando un uomo prenderà suo fratello dalla casa di suo padre, e gli dirà: Tu hai da vestire, sii tu nostro governatore, e non lasciare che venga questa rovina sotto le tue mani —
In quel giorno egli giurerà, dicendo: Io non sarò un guaritore; poiché in casa mia non v’è pane né vestito; non fatemi governatore del popolo.
Poiché Gerusalemme è in rovina e Giuda è caduto, perché la loro lingua e i loro atti sono stati contro il Signore, per provocare lo sguardo della sua gloria.
L’aspetto del loro volto testimonia contro di loro, e dichiara che i loro peccati sono proprio come quelli di Sodoma, e non li possono nascondere. Guai alla loro anima, perché si sono ricompensati con il male da se stessi!
Dite ai giusti che tutto va bene per loro; poiché mangeranno il frutto dei loro atti.
Guai ai malvagi, poiché periranno; poiché la ricompensa delle loro mani sarà su di loro!
E il mio popolo, dei fanciulli sono i suoi oppressori, e delle donne governano su di esso. O mio popolo, coloro che ti guidano ti fanno errare e distruggono la via dei tuoi sentieri.
Il Signore si alza per chiamare in giudizio e sta in piè per giudicare il popolo.
Il Signore entrerà in giudizio con i vecchi del suo popolo e con i suoi principi; poiché voi avete divorato la vigna e le spoglie del povero nelle vostre case.
Che cosa avete in mente? Voi fate a pezzi il mio popolo e stritolate la faccia dei poveri, dice il Signore Dio degli eserciti.
E inoltre dice il Signore: Poiché le figlie di Sion sono superbe, e camminano con collo ritto e occhi provocanti, e vanno camminando  piccoli passi, e facendo un tintinnio con i piedi —
Perciò il Signore colpirà di scabbia il sommo del capo delle figlie di Sion, il Signore metterà a nudo le loro parti nascoste.
In quel giorno il Signore toglierà via l’eleganza dei loro ornamenti tintinnanti, e le retine nei capelli, e i diademi tondi a mezzaluna;
Le catenelle, i braccialetti e i veli;
I copricapi, gli ornamenti delle gambe, i turbanti, le scatolette di profumo, gli orecchini;
Gli anelli e i monili per il naso;
Le vesti lussuose, i mantelli, gli scialli, le mollette da ricci;
Gli specchi, la biancheria fine, i cappucci e i veli.
E avverrà che invece di profumo, vi sarà fetore; e invece di cintura, una corda; e invece di belle acconciature, calvizie; e invece di fasce, un cinto di sacco; bruciature invece di bellezza.
I tuoi uomini cadranno per la spada e i tuoi potenti in guerra.
E le sue porte si lamenteranno e faranno cordoglio; ed essa sarà desolata e siederà per terra.
