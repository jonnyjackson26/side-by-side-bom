

Cristo sarà come una pietra d’inciampo e una roccia di scandalo — Cercate il Signore, non i maghi che bisbigliano — Rivolgetevi alla legge e alla testimonianza per avere una guida — Confrontare con Isaia 8. Circa 559–545 a.C.


Inoltre la parola del Signore mi disse: Prendi un gran rotolo e scrivici con una penna d’uomo riguardo a Maher-scialal-asch-baz.
E io mi presi dei fedeli testimoni, Uria il sacerdote e Zaccaria, figlio di Geberechia, per testimoniare.
E andai dalla profetessa; ed essa concepì e partorì un figlio. Allora il Signore mi disse: Chiamalo Maher-scialal-asch-baz.
Poiché ecco, prima che il bimbo abbia appreso a gridare padre mio e madre mia, le ricchezze di Damasco e le spoglie di Samaria saranno portate dinanzi al re di Assiria.
Il Signore mi parlò di nuovo, dicendo:
Dal momento che questo popolo rifiuta le acque di Siloe che scorrono dolcemente, e gioisce di Rezin e del figlio di Remalia;
Or dunque, ecco, il Signore farà salire su di loro le acque del fiume forti e abbondanti, sì, il re di Assiria e tutta la sua gloria; e strariperà da tutti i suoi canali e oltrepasserà tutte le sue sponde.
Ed egli attraverserà Giuda; inonderà, passerà oltre e giungerà fino al collo, e le sue ali spiegate copriranno tutta la larghezza del tuo paese, o Emmanuele.
Alleatevi, o popoli, e sarete frantumati; e porgete orecchio voi tutti di paesi lontani; cingetevi e sarete fatti a pezzi; cingetevi, e sarete fatti a pezzi.
Consultatevi assieme, e ciò non porterà a nulla; dite la parola, e non si reggerà in piedi, poiché Dio è con noi.
Poiché il Signore mi parlò così, con mano forte, e mi istruì di non camminare nella via di questo popolo, dicendo:
Non chiamate cospirazione tutto ciò che questo popolo chiama cospirazione; e non temete ciò che esso teme, e non abbiate paura.
Santificate il Signore degli eserciti in persona, e che sia lui la vostra paura, che sia lui il vostro timore.
Ed egli sarà come un santuario; ma come una pietra d’inciampo e una roccia di scandalo a entrambe le case d’Israele, come un laccio e una trappola per gli abitanti di Gerusalemme.
E molti di loro inciamperanno e cadranno e saranno infranti, intrappolati e presi.
Sigilla la testimonianza, suggella la legge fra i miei discepoli.
E io servirò il Signore che nasconde la sua faccia al casato di Giacobbe, e in lui confiderò.
Ecco, io e i figlioli che il Signore mi ha dato siamo come segni e prodigi in Israele, da parte del Signore degli eserciti, che dimora sul Monte Sion.
E quando vi diranno: Consultate quelli che evocano gli spiriti familiari, e i maghi che bisbigliano e borbottano? — un popolo non dovrebbe forse consultare il suo Dio perché i vivi possano udire dai morti?
Alla legge e alla testimonianza; e se non parlano secondo tale parola, è perché non v’è luce in essi.
E l’attraverseranno duramente provati e affamati; e avverrà che quando saranno affamati si irriteranno e malediranno il loro re e il loro Dio, e guarderanno in alto.
E guarderanno la terra, ed ecco afflizione e tenebre e ombre d’angoscia, e saranno cacciati nelle tenebre.
