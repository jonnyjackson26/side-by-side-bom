
Libro di Ether
La storia dei Giarediti, presa dalle ventiquattro tavole trovate dal popolo di Limhi ai giorni di re Mosia.

Moroni riassume gli scritti di Ether — Viene esposta la genealogia di Ether — La lingua dei Giarediti non viene confusa alla torre di Babele — Il Signore promette loro di condurli ad una terra scelta e di fare di loro una grande nazione.


Ed ora io, Moroni, procedo a dare un racconto di quegli antichi abitanti che furono distrutti dalla mano del Signore sulla faccia di questa regione settentrionale.
E prendo il mio racconto dalle ventiquattro tavole che furono trovate dal popolo di Limhi, che sono chiamate Libro di Ether.
E siccome suppongo che la prima parte di questa storia, che parla in merito alla creazione del mondo ed anche di Adamo, e un racconto da quell’epoca fino alla grande torre, e tutto ciò che accadde fra i figlioli degli uomini fino a quel tempo, esista già fra i Giudei —
Non scrivo dunque le cose che accaddero dai giorni d’Adamo fino a quel tempo; esse sono tuttavia contenute nelle tavole, e chiunque le troverà avrà la possibilità di ottenere il racconto completo.
Ma ecco, io non do il racconto completo, ma do una parte del racconto, dalla torre fino a che furono distrutti.
E in questo modo faccio il racconto. Colui che scrisse questa storia fu Ether, ed era un discendente di Coriantor.
Coriantor era figlio di Moron.
E Moron era figlio di Ethem.
E Ethem era figlio di Aha.
E Aha era figlio di Seth.
E Seth era figlio di Shiblon.
E Shiblon era figlio di Com.
E Com era figlio di Coriantum.
E Coriantum era figlio di Amnigadda.
E Amnigadda era figlio di Aaronne.
E Aaronne era un discendente di Heth, che era figlio di Hearthom.
E Hearthom era figlio di Lib.
E Lib era figlio di Kish.
E Kish era figlio di Corom.
E Corom era figlio di Levi.
E Levi era figlio di Kim.
E Kim era figlio di Morianton.
E Morianton era un discendente di Riplachish.
E Riplachish era figlio di Shez.
E Shez era figlio di Heth.
E Heth era figlio di Com.
E Com era figlio di Coriantum.
E Coriantum era figlio di Emer.
E Emer era figlio di Omer.
E Omer era figlio di Shule.
E Shule era figlio di Kib.
E Kib era figlio di Oriha, che era figlio di Giared;
Il quale Giared venne con suo fratello e le loro famiglie, con alcuni altri e le loro famiglie, dalla grande torre, al tempo in cui il Signore confuse la lingua del popolo e giurò nella sua ira che sarebbero stati dispersi su tutta la faccia della terra; e secondo la parola del Signore il popolo fu disperso.
Ed essendo il fratello di Giared un uomo grande e possente e un uomo altamente favorito dal Signore, Giared, suo fratello, gli disse: Implora il Signore, affinché non ci confonda, sì da non poter comprendere le nostre parole.
E avvenne che il fratello di Giared implorò il Signore, e il Signore ebbe compassione di Giared; perciò non confuse la lingua di Giared; e Giared e suo fratello non furono confusi.
Allora Giared disse a suo fratello: Implora di nuovo il Signore, e può darsi che egli distolga la sua ira da coloro che sono nostri amici, cosicché non confonda la loro lingua.
E avvenne che il fratello di Giared implorò il Signore, e il Signore ebbe compassione anche dei loro amici e delle loro famiglie, cosicché non furono confusi.
E avvenne che Giared parlò di nuovo a suo fratello, dicendo: Va a chiedere al Signore se ci scaccerà dal paese, e se ci scaccerà dal paese, domandagli dove andremo. E chissà che il Signore non ci conduca in un paese che è scelto su tutta la terra? E se così sarà, siamo fedeli al Signore, affinché possiamo riceverla come nostra eredità.
E avvenne che il fratello di Giared implorò il Signore, secondo ciò che era stato detto dalla bocca di Giared.
E avvenne che il Signore udì il fratello di Giared ed ebbe compassione di lui, e gli disse:
Va a radunare le tue greggi, sia maschi che femmine, di ogni specie; ed anche dei semi della terra di ogni specie; e le tue famiglie; e anche Giared, tuo fratello, e la sua famiglia; e anche i tuoi amici e le loro famiglie, e gli amici di Giared e le loro famiglie.
E quando avrai fatto questo, scenderai alla loro testa nella valle che è a settentrione. E là io ti incontrerò e andrò dinanzi a te in un paese che è scelto su tutti i paesi della terra.
E là io benedirò te e la tua posterità, e mi susciterò dalla tua posterità e dalla posterità di tuo fratello e da coloro che verranno con te, una grande nazione. E non vi sarà su tutta la faccia della terra nessuna nazione più grande di quella che mi susciterò dalla tua posterità. E così farò per te, perché mi hai implorato così a lungo.
